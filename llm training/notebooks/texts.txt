𞤂𞤫𞤧𞤯𞤫 𞤖𞤋𞥅𞤈𞤐𞤀𞤐𞤑𞤌𞥅𞤔𞤉 (𞤌𞤳𞤧𞤭𞤣𞤢𞤲) 𞥑𞥕 𞤫 𞤤𞤫𞤴 𞤳𞤮𞤲𞤺𞤮𞤤 𞤀𞤥𞤫𞤪𞤭𞤳 𞤳𞤢𞤻𞤵𞤲 𞤫 𞤌𞤧𞤼𞤢𞤪𞤢𞤤𞤭𞤴𞤢 𞤽𞤭𞤻𞤭𞥅 𞤕𞤀𞤒𞤐𞤀 𞤧𞤢𞤦𞤵 𞤱𞤢𞥄𞤧𞤵𞤺𞤮𞤤 𞤥𞤢𞤩𞥆𞤫 𞤼𞤮𞤼𞥆𞤵𞤺𞤮𞤤 𞤸𞤢𞤹𞥆𞤫𞥅𞤶𞤭 𞤏𞤭𞤺𞤵𞥅𞤪𞤩𞤫 𞤩𞤫𞤲 (𞤶𞤵𞥅𞤤𞤩𞤫 𞤶𞤫𞤴𞥆𞤢𞤩𞤫 𞤸𞤭𞥅𞤪𞤲𞤢𞥄𞤲𞤺𞤫-𞤲𞤢𞤲𞤮 𞤕𞤢𞤴𞤲𞤢 𞤫 𞤤𞤢𞤪𞤢𞤤 𞤭𞤲𞥆𞤫𞤼𞤫𞥅𞤲𞤺𞤢𞤤 𞤡𞤋𞤐𞤟𞤋𞤒𞤀𞤐).


𞤕𞤀𞤒𞤄𞤀 𞤶𞤢𞥄𞤦𞤭𞥅 𞤩𞤫⹁ 𞤸𞤮𞤤 𞤳𞤮 𞤱𞤭𞥅𞤴𞤵𞤯𞤮𞤲 𞤫 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤦𞤢𞤽𞥆𞤫 𞤘𞤀𞥄𞤟𞥆𞤀؟


𞤐𞤭𞤤𞥆𞤢𞥄𞤶𞤮 𞤕𞤀𞤒𞤐𞤀 𞤳𞤢 𞤐𞤔𞤵𞤩𞥆𞤵𞤣𞤭 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 (ONU – UN) 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 : «𞤥𞤵𞤪𞤢𞥄𞤣𞤵 𞤬𞤭𞥅 𞤖𞤢𞤹𞥆𞤫𞥅𞤶𞤭 𞤲𞤫𞤯𞥆𞤢𞤲𞤳𞤫 𞤲𞤣𞤵 𞤘𞤮𞥅𞤥𞤵 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 𞤯𞤫𞤲 𞤬𞤵𞤼𞤭 𞤸𞤭𞥅𞤤𞤲𞤢𞥄𞤣𞤫 𞤸𞤭𞤳𞥆𞤢⹁ 𞤧𞤭𞤳𞥆𞤫 𞤢𞤤𞤢𞥄 𞤳𞤮 𞤘𞤀𞥄𞤟𞥆𞤀.»   𞤌 𞤩𞤫𞤴𞤣𞤭 𞤳𞤢𞤣𞤭: «𞤍𞤮𞥅 𞤴𞤮 𞤌𞤧𞤼𞤢𞤪𞤢𞤤𞤭𞤴𞤢 𞤫 𞤀𞤥𞤫𞤪𞤭𞤳  𞤫 𞤴𞤮𞤺𞤢 𞤫 𞤤𞤫𞤴𞤯𞤫 𞤺𞤮𞤮 𞤬𞤮𞤴𞤺𞤭𞤼𞤵 𞤲𞤺𞤵𞥅𞤪𞤲𞤣𞤢𞤥 𞤶𞤢𞤴𞤲𞤺𞤫 𞤯𞤢𞤥 𞤆𞤢𞤤𞤫𞤧𞤼𞤭𞥅𞤲 𞤱𞤵𞥅𞤪𞤭 𞤫 𞤥𞤵𞥅𞤯𞤵𞤲⹁ 𞤸𞤭𞤩𞤫 𞤶𞤮𞤳𞥆𞤭 𞤫 𞤬𞤵𞤪𞤼𞤭𞤲𞤺𞤮𞤤 𞤼𞤢𞤰𞤢𞥄𞤤𞤫 𞤫 𞤨𞤫𞤲𞤢𞥄𞤤𞤫 𞤸𞤮𞥅𞤪𞤫 𞤣𞤭𞥅𞤱𞤢𞤤 𞤡𞤋𞤐𞤟𞤋𞤒𞤀𞤐 𞤳𞤢 𞤩𞤵𞥅𞤩𞤼𞤵 𞤫 𞤳𞤵𞤧𞤢𞤤 𞤼𞤢𞤦𞤭𞤼𞤭.»


 
𞤀𞤱𞤢 𞤧𞤭𞤳𞥆𞤢𞤲𞤮𞥅𞤯𞤮 𞤮𞤲 𞤥𞤢𞤴𞤭𞥅 𞤢𞤪𞤼𞤭𞥅.𞤆𞤌𞤂 𞤄𞤋𞤒𞤀⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤑𞤢𞤥𞤢𞤪𞤵𞤲 𞤲𞤣𞤭𞤲⹁ 𞤪𞤵𞤼𞥆𞤭𞤳𞤫 𞤼𞤮 𞤤𞤢𞥄𞤥𞤮𞤪𞤣𞤫 𞤒𞤢𞤱𞤵𞤲𞤣𞤫 𞤸𞤢𞤲𞤳𞤭 𞤫 𞤀𞥄𞤩𞤲𞤣𞤫 𞤻𞤢𞤤𞤲𞤣𞤫 𞥒𞥑 𞤒𞤢𞤪𞤳𞤮. 𞤑𞤮 𞤯𞤵𞤥 𞤎𞤫𞤱𞤤𞤵 𞤲𞤺𞤫𞤲𞤣𞤭𞥅𞤪𞤵 𞤑𞤢𞤥𞤢𞤪𞤵𞤲 𞤲𞤣𞤵𞤲 𞤸𞤮𞤤𞥆𞤭.𞤸𞤢𞤪𞤭 𞤩𞤵𞤪𞤲𞤭𞥅 𞤶𞤮𞤲𞤼𞤫 𞤶𞤫𞥅𞤺𞤮𞤮⹁ 𞤆𞤮𞤤 𞤄𞤭𞤴𞤢 𞤴𞤭𞤴𞤢𞥄𞤳𞤢 𞤫 𞤳𞤫𞤲𞤫. 𞤑𞤮 𞤻𞤢𞤤𞤲𞤣𞤫 𞥘 𞤅𞤭𞤤𞤼𞤮 𞥒𞥐𞥒𞥔 𞤮 𞤱𞤢𞤴𞤪𞤢𞤲𞤮𞥅 𞤴𞤭𞤴𞤫𞥅𞤣𞤫 𞤳𞤢 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤕𞤢𞤴𞤲𞤢-𞤀𞤬𞤪𞤭𞤳 𞤱𞤢𞤯𞤵𞤲𞥋𞤺𞤢𞤤 𞤄𞤫𞤴𞤶𞤭𞤲𞤺⹁ 𞤤𞤢𞥄𞤥𞤮𞤪𞤣𞤫 𞤕𞤢𞤴𞤲𞤢.


𞤇𞤢𞥄𞤱𞤼𞤭 𞤯𞤵𞤥⹁ 𞤼𞤵𞤥𞤦𞤮𞤲𞥋𞤣𞤭𞤪𞤫 𞤥𞤢𞤱𞤯𞤫 𞤱𞤢𞤯𞤭𞥅 𞤯𞤫 𞤮 𞤼𞤭𞤶𞥆𞤢𞤲𞤮𞥅 𞤮 𞤼𞤢𞤱𞤣𞤫𞤼𞤫⹁ 𞤱𞤢𞤲𞤮 𞤃𞤮𞥅𞤩𞤼𞤮𞤲𞥋𞤣𞤭𞤪𞤢𞤤 𞤑𞤵𞥅𞤩𞤢𞤤 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 (ONU/UN)⹁ 𞤳𞤢𞤻𞤵𞤲 𞤫 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤐𞤶𞤵𞤩𞥆𞤵𞤣𞤭 𞤏𞤭𞤲𞤣𞤫𞤪𞤫𞥅𞤪𞤭 𞤖𞤢𞥄𞤤𞤭-𞤊𞤢𞤪𞤢𞤲𞤧𞤭 𞤫𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤮 𞤴𞤭𞤴𞤢𞥄𞤳𞤢 𞤫 𞤯𞤫𞥅 𞤼𞤵𞤥𞤦𞤮𞤲𞥋𞤣𞤭𞤪𞤫⹁ 𞤸𞤢𞥄𞤤𞤢𞥄𞤶𞤭 𞤬𞤵𞤯𞥆𞤭 𞤶𞤢𞥄𞤤𞤢𞥄𞤣𞤫 𞤱𞤮𞤲𞤣𞤫𞤥𞤢 𞤮𞤥𞤮 𞤲𞤢𞥄𞤱𞤲𞤭 𞤳𞤮 𞤼𞤭𞥅𞤯𞤭. 𞤏𞤵𞤪𞤭𞤲 𞤱𞤮𞥅𞤣𞤭 𞤱𞤭𞤴𞤵𞤲𞤮𞥅𞤩𞤫 𞤮 𞤥𞤢𞥄𞤴𞤭𞥅. 𞤄𞤢𞤯𞤼𞤢𞤲𞤫 𞤯𞤵𞤥⹁ 𞤤𞤢𞥄𞤥𞤵 𞤑𞤢𞤥𞤢𞤪𞤵𞤲 𞤲𞤺𞤵𞤲 𞤼𞤮𞤽𞤭 𞤸𞤢𞥄𞤤𞤵𞤺𞤮𞤤 𞤳𞤮 𞤴𞤮𞤱𞤭𞤼𞤭𞥅 𞤫 𞤷𞤫𞤤𞥆𞤢𞤤 𞤆𞤮𞤤 𞤄𞤭𞤴𞤢 𞤲𞤺𞤢𞤤.


𞤆𞤮𞤤 𞤄𞤭𞤴𞤢 𞤸𞤫𞤩𞤭𞥅 𞤩𞤵𞤪𞤭 𞤣𞤵𞥅𞤩𞤭 𞥙𞥑. 𞤑𞤮 𞤻𞤢𞤤𞤲𞤣𞤫 𞥑𞥓 𞤕𞤮𞤤𞤼𞤮 𞥑𞥙𞥓𞥓 𞤮 𞤶𞤭𞤦𞤭𞤲𞤢𞥄 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤃𞤾𞤮𞤥𞤫𞤳𞤢⹁ 𞤶𞤫𞤴𞤢𞥄𞤲𞤺𞤮 𞤫 𞤣𞤭𞥅𞤱𞤢𞤤 𞤻𞤢𞥄𞤥𞤲𞤢𞤱𞤢𞤤 𞤑𞤢𞤥𞤢𞤪𞤵𞤲 𞤲𞤺𞤢𞤤. 𞤌 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥔𞥒 𞤫 𞤳𞤮 𞤬𞤢𞤱𞤭 𞤳𞤢 𞤤𞤢𞥄𞤥𞤵.


𞤑𞤮 𞤫 𞤔𞤮𞤤𞤮 𞥑𞥙𞥘𞥒 𞤮 𞤤𞤮𞤲𞤼𞤭𞥅 𞤀𞤸𞤥𞤢𞤣𞤵 𞤀𞤸𞤭𞥅𞤶𞤮 𞤸𞤮𞥅𞤪𞤫 𞤑𞤢𞤥𞤢𞤪𞤵𞤲 𞤩𞤢𞥄𞤱𞤮 𞤮𞤲 𞤢𞤷𞥆𞤭𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤊𞤫𞤱𞤲𞤣𞤮 𞤮 𞤤𞤮𞤲𞤼𞤮𞤼𞤮𞥅⹁ 𞤼𞤢𞤱𞤭 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤛𞤢𞤤𞤯𞤭𞤲𞤭 𞤯𞤵𞥅𞤯𞤵𞤩𞤫 𞤳𞤮 𞤼𞤢𞤱𞤭 𞤳𞤮𞤲 𞤀𞤸𞤥𞤢𞤣𞤵 𞤀𞤸𞤭𞥅𞤶𞤮⹁ 𞤶𞤵𞥅𞤤𞤯𞤮 𞤭𞤥𞥆𞤮𞤪𞤯𞤮 𞤳𞤢 𞤲𞤢𞥄𞤲𞥆𞤢𞥄𞤪𞤭 𞤑𞤢𞤥𞤢𞤪𞤵𞤲 𞤢𞤷𞥆𞤭𞤼𞤢𞤲𞤭𞥅 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵 𞤲𞤣𞤫𞤲 𞤶𞤮𞤳𞥆𞤵𞤯𞤮 𞤲𞤢𞤧𞤢𞥄𞤪𞤢𞥄𞤳𞤵 𞤭𞤥𞥆𞤮𞤪𞤯𞤮 𞤳𞤢 𞤻𞤢𞥄𞤥𞤲𞤢𞥄𞤪𞤭.


𞤑𞤮𞤲𞤮 𞤸𞤮𞥅𞤤𞤢𞥄𞤪𞤫 𞤫 𞤱𞤫𞥅𞤤𞤣𞤭𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫 𞤩𞤮𞥅𞤴𞤢𞥄𞤲𞤮 𞤩𞤢𞥄𞤱𞤮 𞤀𞤸𞤥𞤢𞤣𞤵 𞤀𞤸𞤭𞥅𞤶𞤮 𞤢𞤷𞥆𞤭𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤏𞤵𞤪𞤭𞤲 𞤼𞤭𞤥𞥆𞤢𞥄𞤤𞤭 𞤸𞤭𞤼𞤢𞥄𞤲𞤣𞤫⹁ 𞤫 𞤃𞤮𞤪𞤧𞤮 𞥑𞥙𞥘𞥓⹁ 𞤀𞤸𞤭𞥅𞤶𞤮 𞤣𞤮𞤺𞤭 𞤤𞤫𞤴𞤣𞤭 𞤲𞤣𞤭𞤲 𞤴𞤢𞤸𞤭 𞤬𞤢𞥄𞤦𞤼𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭 . 𞤇𞤢𞥄𞤱𞤼𞤭 𞤯𞤵𞤥⹁ 𞤆𞤮𞤤 𞤄𞤭𞤴𞤢 𞤭𞤼𞥆𞤭 𞤴𞤭𞤥𞤩𞤫 𞤀𞤸𞤭𞥅𞤶𞤮 𞤩𞤫𞤲 𞤬𞤮𞤨 𞤳𞤢 𞤶𞤢𞥄𞤺𞤮𞤪𞤢𞤤.


𞤉 𞤕𞤮𞤤𞤼𞤮 𞥑𞥙𞥘𞥔⹁ 𞤀𞤸𞤭𞥅𞤶𞤮 𞤼𞤵𞥅𞤥𞤢𞥄 𞤫𞤼𞤢𞤺𞤮𞤤 𞤲𞤮 𞤱𞤢𞤴𞤤𞤭𞤼𞤭𞤪𞤢 𞤤𞤢𞥄𞤥𞤵 𞤲𞤺𞤵𞤲. 𞤌 𞤻𞤢𞥄𞤱𞤢𞥄 𞤮 𞤬𞤢𞤱𞤢𞥄 𞤱𞤢𞤪𞤫𞥅𞤣𞤫⹁ 𞤳𞤢𞤲𞤳𞤮 𞤮 𞤯𞤵𞥅𞤯𞤵𞤩𞤫. 𞤀𞤸𞤭𞥅𞤶𞤮 𞤴𞤫𞤣𞥆𞤭 𞤼𞤢𞤱𞤣𞤫𞥅𞤣𞤫 𞤫 𞤫𞤩𞥆𞤮𞥅𞤪𞤫 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤆𞤮𞤤 𞤄𞤭𞤴𞤢. 𞤘𞤭𞤦𞤭 𞤲𞤣𞤫𞤲⹁ 𞤀𞤸𞤭𞥅𞤶𞤮 𞤱𞤢𞥄𞤱𞤢𞥄𞤤𞤭 𞤪𞤵𞤼𞥆𞤭𞤼𞤢𞥄𞤣𞤫 𞤑𞤢𞤥𞤢𞤪𞤵𞤲 𞤸𞤢𞥄 𞤮 𞤥𞤢𞥄𞤴𞤭 𞤅𞤫𞤲𞤫𞤺𞤢𞤤 𞤻𞤢𞤤𞤲𞤣𞤫 𞥓𞥐 𞤅𞤭𞤤𞤼𞤮 𞥑𞥙𞥘𞥙. 𞤑𞤮 𞤁𞤢𞤳𞤢𞤪 𞤳𞤢𞤣𞤭 𞤮 𞤵𞤦𞥆𞤢𞥄 𞤳𞤢𞤲𞤳𞤮 𞤫 𞤺𞤫𞤲𞤣𞤭𞤪𞤢𞥄𞤸𞤮 𞤥𞤢𞤳𞥆𞤮 𞤬𞤫𞤰𞥆𞤭𞤲𞤯𞤮 𞤫 𞤅𞤫𞥅𞤯𞤼𞤮 𞥒𞥐𞥒𞥑.
𞤘𞤋𞤐𞤉⹁ 𞤖𞤌𞥅𞤈𞤉𞥅𞤇𞤉 𞤁𞤋𞤂𞥆𞤀𞤐𞤁𞤉 FNDC 𞤂𞤋𞤁𞥆𞤋𞥅𞤐𞤁𞤉 𞤔𞤓𞤐𞥆𞤋𞤚𞤀𞤂 𞤐𞤘𞤀𞤂 𞤐𞤀𞤐𞤘𞤀𞥄𞤃𞤀.
𞤚𞤭𞤥𞥆𞤭𞥅 𞤦𞤢𞥄𞤤𞤯𞤫 𞤧𞤢𞤨𞥆𞤮 𞤺𞤭𞤦𞤭 𞤩𞤫 𞤲𞤢𞤲𞤺𞤢𞥄. 𞤑𞤮𞤲𞤮 𞤸𞤢𞥄 𞤶𞤮𞥅𞤲𞤭⹁ 𞤺𞤮𞥅𞤼𞤮 𞤢𞤲𞤣𞤢𞥄 𞤳𞤢 𞤩𞤫 𞤲𞤢𞤩𞤭𞤪𞤢𞥄. 𞤀𞤲𞤣𞤢𞥄𞤳𞤢 𞤱𞤵𞤪𞤭𞤲 𞤧𞤭 𞤼𞤢𞤱𞤭𞥅 𞤸𞤭𞤩𞤫 𞤱𞤵𞥅𞤪𞤭. 𞤃𞤮 𞤩𞤫 𞤲𞤢𞤲𞤺𞤭𞤣𞤢𞤲𞤮𞥅 𞤺𞤮𞥅𞤼𞤮⹁ 𞤢𞤪𞤼𞤭𞥅 𞤷𞤢𞤦𞥆𞤭 𞤥𞤵𞥅𞤯𞤵𞤲 𞤲𞤮 𞤸𞤫𞤤𞤭. 𞤑𞤮𞤲𞤮 𞤩𞤫𞤴𞤢 𞤯𞤭𞤯𞤮⹁ 𞤸𞤵𞤥𞤨𞤭𞤼𞤢𞥄𞤳𞤢.
𞤇𞤢𞥄𞤱𞤮 𞤩𞤫 𞤲𞤢𞤲𞤺𞤫𞥅𞤣𞤫⹁ 𞤩𞤫𞥅 𞤧𞤮𞤬𞤼𞤭𞤲𞤮𞥅𞤩𞤫 𞤯𞤭𞤯𞤮 𞤲𞤢𞤩𞤢𞥄 𞤳𞤢 𞤧𞤵𞤪𞤭𞥅𞤪𞤫 𞤑𞤀𞥄𞤅𞤀𞥄⹁ 𞤱𞤮𞤲𞤣𞤫 𞤑𞤌𞤐𞤀𞥄𞤑𞤋𞤈𞤋 𞤳𞤢 𞤺𞤢𞤯𞤢 𞤥𞤢𞥄𞤴𞤮⹁ 𞤩𞤢𞥄𞤱𞤮 𞤩𞤫 𞤪𞤫𞤱𞤲𞤫𞥅𞤣𞤫 𞤳𞤢 𞤤𞤢𞥄𞤱𞤢𞤲𞤣𞤫 𞤶𞤭𞤲𞤣𞤮𞥅𞤪𞤫 𞤶𞤮𞤺𞤮𞤥𞤢𞥄𞤩𞤫 𞤯𞤭𞤯𞤢𞤩𞤫𞤪𞤫 𞤱𞤮𞤲𞤣𞤫 𞤖𞤢𞤥𞤣𞤢𞤤𞥆𞤢𞥄𞤸𞤭 (𞤳𞤢 𞤧𞤫𞤪𞤢𞥄𞤪𞤭)⹁ 𞤪𞤫𞤬𞤼𞤭 𞤩𞤫 𞤪𞤫𞤱𞤲𞤢𞥄 𞤳𞤢 𞤀𞤪𞤣𞤮𞤪𞤣𞤫 𞤚𞤮𞥅𞤱𞤵𞤲𞥋𞤣𞤫 𞤔𞤮𞤺𞤮𞤥𞤢𞤤 𞤘𞤫𞤲𞤣𞤭𞤱𞤢𞤤 (Haut Commandement de la Gendarmerie) 𞤱𞤮𞤲𞤣𞤫 𞤳𞤢 𞤼𞤵𞤥𞤦𞤮 𞤧𞤢𞤸𞤪𞤫 𞤑𞤀𞤂𞤓𞤃 𞤲𞤣𞤫 𞤱𞤮𞤯𞥆𞤢𞥄𞤳𞤭 𞤶𞤮𞥅𞤯𞤲𞤣𞤫 𞤸𞤮𞥅𞤪𞤢𞥄𞤺𞤵 𞤲𞤺𞤵𞤲. 
𞤀𞤣𞤮 𞤥𞤢𞤩𞥆𞤫⹁ 𞤱𞤮𞥅𞤼𞤩𞤫 𞤺𞤮𞥅 𞤧𞤮𞤳𞤢𞤲𞤮 𞤑𞤀𞥄𞤅𞤀𞥄⹁ 𞤱𞤢𞤲𞤮 𞤅𞤀𞤁𞤋𞤄𞤀 𞤑𞤓𞤂𞤋𞤄𞤀𞤂𞤋⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤵𞥅𞤩𞤮 𞤳𞤮𞤲𞤭 𞤯𞤭𞤲⹁ 𞤬𞤢𞥄𞤼𞤭𞥅𞤯𞤮 𞤻𞤢𞤤𞤲𞤣𞤫 𞥒𞥒 𞤑𞤮𞤪𞤧𞤮 𞤬𞤫𞤰𞥆𞤵𞤲𞥋𞤣𞤫. 𞤉 𞤲𞤣𞤫𞥅𞤲 𞤲𞤮𞤳𞥆𞤵𞥅𞤪𞤫 𞤯𞤮𞤲⹁ 𞤲𞤮 𞤢𞥄𞤰𞤢𞥄 𞤱𞤮𞤲𞤣𞤫𞤥𞤢 𞤊𞤌𞤐𞤋𞤑𞤉 𞤃𞤉𞤐𞤘𞤉𞥅 𞤫 𞤄𞤋𞤂𞥆𞤌 𞤄𞤀𞥄 𞤬𞤢𞤱𞤢𞤲𞤮 𞤤𞤢𞤲𞤣𞤮𞤪𞤫𞥅𞤣𞤫 𞤣𞤮𞥅𞤤𞤫 𞤳𞤢𞤻𞤵𞤲 𞤫 𞤤𞤫𞤼𞥆𞤫 𞤫 𞤸𞤵𞤤𞤩𞤭𞤲𞤫𞥅𞤣𞤫⹁ 𞤲𞤮 𞤼𞤢𞤱𞤢𞥄 𞤫 𞤯𞤭𞥅 𞤴𞤮𞥅𞤤𞤭𞤲𞤳𞤭𞤲𞤫𞥅𞤣𞤫. 𞤉 𞤴𞤮𞤼𞥆𞤭𞤲𞤢𞤲𞤣𞤫 𞤸𞤮𞥅𞤪𞤫𞥅𞤶𞤮 𞤣𞤭𞤤𞥆𞤢𞤲𞤣𞤫 𞤺𞤮𞤲𞤣𞤢𞤤 𞤦𞤫𞤯𞥆𞤵𞤲𞥋𞤺𞤢𞤤 𞤲𞤺𞤢𞤤⹁ “𞤇𞤫 𞤤𞤢𞤲𞤣𞤢𞥄 𞤳𞤮 𞤸𞤮𞤥𞤦𞤮 𞤱𞤮𞤲𞤭 𞤵𞤳𞥆𞤵𞤣𞤫 𞤳𞤢𞥄𞤤𞤭𞤧𞤭 𞤫 𞤱𞤢𞤤𞥆𞤭𞤼𞤢𞥄𞤣𞤫 𞤳𞤢𞤣𞤭 𞤬𞤫𞤣𞥆𞤫 𞤉𞤊-𞤉𞤐-𞤁𞤉-𞤅𞤉 (FNDC) 𞤫 𞤲𞤣𞤫𞤪 𞤢𞤣𞤲𞤢𞥄𞤪𞤵 𞤲𞤣𞤵𞤲⹁ 𞤸𞤮𞤤 𞤳𞤮 𞤱𞤢𞤯𞤭 𞤳𞤢𞤣𞤭 𞤫𞤩𞤫 𞤬𞤢𞥄𞤤𞤢𞥄 𞤱𞤢𞤴𞤤𞤭𞤼𞤵𞤺𞤮𞤤 𞤃𞤀𞤃𞤀𞤁𞤋 𞤁𞤓𞤃𞤄𞤓𞤒𞤀. 𞤇𞤫 𞤴𞤫𞥅𞤼𞤢𞥄 𞤳𞤢𞤣𞤭 𞤱𞤮𞤲𞤣𞤫 𞤧𞤭 𞤤𞤢𞥄𞤥𞤵 𞤲𞤺𞤵𞤲 𞤴𞤢𞤲𞤭𞥅⹁ 𞤩𞤫 𞤴𞤢𞤲𞤭𞤣𞤢𞤴 𞤫 𞤥𞤢𞤺𞥆𞤵” 
 
𞤖𞤭𞤲𞤤𞤫⹁ 𞤉𞤊-𞤉𞤐-𞤁𞤉-𞤅𞤉 𞤲𞤮 𞤼𞤢𞤥𞤰𞤭𞤲𞤭𞤲𞤮𞥅 𞤴𞤭𞤴𞤵𞤺𞤮𞤤 𞤼𞤢𞤱𞤣𞤮𞤪𞤢𞥄𞤩𞤫 𞤥𞤢𞤩𞥆𞤫 𞤩𞤫𞤲 𞤴𞤫𞥅𞤧𞤮 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤻𞤢𞤤𞤲𞤣𞤫 𞥑𞥖 𞤃𞤮𞤪𞤧𞤮⹁ 𞤳𞤮𞤲𞤮 𞤣𞤭𞤤𞥆𞤢𞤲𞤣𞤫 𞤲𞤣𞤫𞤲 𞤸𞤫𞤩𞤢𞥄𞤤𞤭 𞤸𞤢𞤴 𞤳𞤵𞤥𞤨𞤭𞤼𞤢𞤤 𞤺𞤮𞥅𞤼𞤢𞤤 𞤸𞤮𞥅𞤪𞤫 𞤥𞤢𞤩𞥆𞤫 𞤺𞤭𞤦𞤭 𞤻𞤢𞤤𞤲𞤣𞤫 𞥑𞥔. 𞤅𞤭 𞤼𞤢𞤱𞤭𞥅 𞤳𞤵𞤥𞤨𞤭𞤼𞤢𞤤⹁ 𞤲𞤺𞤢𞤤 𞤙𞤢𞥄𞤱𞤭𞤲𞥋𞤣𞤮𞤪𞤲𞤣𞤫 𞤃𞤢𞤱𞤲𞤣𞤫 𞤲𞤣𞤫𞤲 𞤲𞤮 𞤢𞤲𞤣𞤭𞤼𞤢𞤲𞤫𞥅 𞤼𞤢𞤰𞤵𞤺𞤮𞤤 𞤣𞤫𞥅𞤰𞥆𞤵𞤺𞤮𞤤 𞤤𞤢𞥄𞤥𞤩𞤫 𞤩𞤫𞤲 𞤣𞤫𞥅𞤰𞥆𞤫𞤪𞤫 𞤬𞤢𞥄𞤯𞤭𞤲𞤭𞤪𞤲𞤣𞤫 𞤲𞤮𞤨𞥆𞤭⹁ 𞤲𞤺𞤢𞤤 𞤧𞤢𞥄𞤴𞤲𞤢𞥄𞤤𞤭 𞤢𞥄𞤣𞤫𞥅𞤶𞤭 𞤯𞤫 𞤫𞤲𞤯𞤭𞤣𞤢𞥄𞤩𞤫 𞤶𞤮𞤺𞤢𞥄𞤩𞤫 𞤩𞤫𞤲 𞤱𞤮𞤲𞤣𞤭 𞤫 𞤥𞤵𞥅𞤯𞤵𞤲. 𞤏𞤵𞤪𞤭𞤲 𞤳𞤮 𞤩𞤵𞤪𞤭 𞤦𞤮𞤲𞤣𞤫⹁ 𞤳𞤵𞤥𞤨𞤭𞤼𞤢𞤤 𞤲𞤺𞤢𞤤 𞤲𞤮 𞤣𞤵𞤤𞤦𞤭𞤲𞤣𞤫 𞤯𞤭. 𞤘𞤮𞤤𞥆𞤮𞥅𞤱𞤮 𞤺𞤮𞥅𞤼𞤮 𞤸𞤭𞤼𞥆𞤵𞤯𞤮 𞤳𞤢 𞤦𞤢𞤽𞥆𞤫 𞤙𞤢𞥄𞤱𞤮𞥅𞤪𞤫 𞤘𞤭𞤲𞤫 𞤸𞤮𞤤𞥆𞤭𞥅 𞤫 𞤢𞥄𞤲𞤣𞤫: “𞤐𞤮 𞤸𞤢𞥄𞤱𞤲𞤭𞥅 𞤼𞤢𞤱𞤣𞤫 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤥𞤢𞤱𞤯𞤮 𞤮𞤲 𞤲𞤮 𞤤𞤭𞤥𞤼𞤭 𞤧𞤮𞥅𞤪𞤭𞥅𞤩𞤫 𞤯𞤭𞤯𞤮⹁ 𞤺𞤮𞥅𞤼𞤮 𞤫 𞤩𞤫𞥅𞤲 𞤤𞤫 𞤲𞤮 𞤥𞤵𞤼𞤭 𞤺𞤭𞤦𞤭 𞤑𞤂𞤌𞤁 𞤆𞤋𞥅𞤜𞤋 𞤬𞤵𞥅𞤼𞤭𞥅”. 
 
𞤉 𞤳𞤮𞤤𞥆𞤭𞤼𞤢𞤤 𞤥𞤢𞤳𞥆𞤮 𞤲𞤺𞤢𞤤⹁ 𞤊𞤀𞥄𞤂𞤓 𞤁𞤓𞤃𞤄𞤓𞤒𞤀 𞤤𞤭𞤥𞤼𞤭 𞤭𞤲𞤯𞤫 𞤅𞤢𞤪𞤧𞤢𞤲𞤶𞤮 𞤸𞤮𞥅𞤪𞤫𞥅𞤶𞤮 𞤭𞤲𞥆𞤫𞥅𞤼𞤫𞥅𞤯𞤮 𞤃𞤓𞥅𞤅𞤀𞥄 𞤡𞤉𞤒𞤑 𞤅𞤓𞤃𞤀𞥄 𞤫 𞤚𞤵𞥅𞤺𞤢𞤤𞤶𞤮 𞤭𞤲𞥆𞤫𞤼𞤫𞥅𞤯𞤮 𞤅𞤉𞤅𞤉𞥅 𞤅𞤉𞤂𞤉𞤅𞤚𞤉𞤐 𞤄𞤋𞤂𞤋𞤜𞤌𞤘𞤋 𞤫 𞤲𞤣𞤫𞤪 𞤴𞤭𞤥𞤩𞤫 𞤥𞤵𞤼𞤵𞤩𞤫 𞤩𞤫𞤲. 𞤅𞤭 𞤱𞤮𞤲𞤢𞥄 𞤧𞤢𞤳𞥆𞤭𞤼𞤭𞥅𞤯𞤮 𞤮𞤲 “𞤸𞤮𞤤𞥆𞤢𞥄𞤤𞤭 𞤥𞤢𞥄𞤲𞤣𞤫 𞤱𞤵𞥅𞤪𞤵𞤺𞤮𞤤 𞤺𞤭𞤦𞤭 𞤤𞤫𞤦𞥆𞤭 𞤶𞤫𞥅𞤲𞤢𞤴. 𞤐𞤮 𞤥𞤢𞥄𞤨𞤭𞤲𞤭 𞤼𞤢𞤱𞤲𞤮𞤪𞤣𞤫 𞤥𞤮 𞤫 𞤤𞤭𞤥𞤼𞤮𞤤 𞤸𞤮𞥅𞤪𞤫𞥅𞤩𞤫 𞤉𞤊-𞤉𞤐-𞤁𞤉-𞤅𞤉 𞤩𞤫𞤲” 𞤫 𞤦𞤭𞤴𞤮𞤤 𞤺𞤮𞤤𞥆𞤢𞤲𞤮𞥅𞤱𞤮 𞤥𞤢𞤱𞤯𞤮 𞤤𞤢𞥄𞤥𞤵 𞤲𞤺𞤵𞤲. 
𞤊𞤮𞤪𞤧𞤵 𞤜𞤭𞥅𞤾𞤶𞤭 𞤘𞤭𞤲𞤫 𞤯𞤭𞤲 𞤥𞤮𞥅𞤩𞤼𞤭𞤲𞥋𞤣𞤭𞤪𞤯𞤭 𞤆𞤫𞤤𞥆𞤫 𞤣𞤢𞤱𞤪𞤮 𞤯𞤫𞤲 𞤳𞤢𞤻𞤵𞤲 𞤫 𞤲𞤶𞤵𞤩𞥆𞤵𞤤𞤫 𞤺𞤮𞤲𞤣𞤢𞤤 𞤦𞤫𞤯𞥆𞤢𞤤 𞤱𞤢𞤲𞤮 𞤉𞤊-𞤉𞤐-𞤁𞤉-𞤅𞤉⹁ 𞤲𞤮 𞤧𞤢𞥄𞤼𞤭𞤲𞤭 𞤧𞤫𞤨𞥆𞤵𞤪𞤵𞥅𞤶𞤭 𞤲𞤣𞤫𞤪 𞤊𞤢𞤪𞤢𞤲𞤧𞤭 𞤻𞤢𞤤𞤲𞤣𞤫 𞥒𞥐 𞤃𞤮𞤪𞤧𞤮⹁ 𞤳𞤢𞤣𞤭 𞤫 𞤲𞤣𞤫𞤪 𞤄𞤫𞤤𞤧𞤭𞤳 𞤫 𞤤𞤫𞤱𞤪𞤵 𞤔𞤵𞤳𞤮 𞤬𞤭𞥅 𞤤𞤢𞤲𞤣𞤢𞤺𞤮𞤤 𞤴𞤮 𞤧𞤮𞤬𞤼𞤭𞤲𞤮𞥅𞤩𞤫 𞤩𞤫𞤲 𞤯𞤭𞤯𞤮 𞤢𞤷𞥆𞤭𞤼𞤫. 
 
𞤇𞤫𞥅 𞤯𞤭𞤯𞤮 𞤦𞤮𞤲𞥆𞤢𞥄 𞤸𞤢𞤴 𞤬𞤵𞤧 𞤧𞤭 𞤱𞤮𞤲𞤢𞥄 𞤸𞤭𞤩𞤫 𞤤𞤢𞤲𞤣𞤢𞥄𞤣𞤫 𞤪𞤵𞤼𞥆𞤢𞤺𞤮𞤤 𞤫 𞤤𞤢𞥄𞤥𞤵 𞤣𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤮 𞤴𞤢𞥄𞤱𞤭𞤪𞤭⹁ 𞤳𞤢𞤻𞤵𞤲 𞤫 𞤵𞤣𞥆𞤭𞤼𞤵𞤺𞤮𞤤 𞤳𞤭𞤦𞤭𞤪𞤯𞤫 𞤯𞤫 𞤶𞤵𞤲𞥆𞤭𞤼𞤢𞤤 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤲𞤺𞤢𞤤 𞤥𞤢𞤩𞥆𞤭. 𞤅𞤮 𞤼𞤢𞤱𞤭𞥅 𞤣𞤫𞤲𞤼𞤫 𞤱𞤢𞤲𞤮 𞤀𞤥𞤲𞤫𞤧𞤼𞤭 𞤋𞤲𞤼𞤫𞤪𞤲𞤢𞤧𞤭𞤴𞤮𞤲𞤢𞤤⹁ 𞤖𞤭𞤥𞤢𞤲 𞤈𞤢𞤴 𞤏𞤢𞤷⹁ 𞤐𞤔𞤵𞤩𞥆𞤵𞤤𞤭 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫⹁ 𞤒𞤢𞤲 𞤲𞤢𞥄 𞤃𞤢𞥄𞤪⹁ 𞤫 𞤺𞤮𞥅𞤼𞤯𞤫 𞤺𞤮𞥅 𞤳𞤢𞤣𞤭 𞤲𞤮 𞤱𞤭𞤳𞥆𞤢𞥄𞤣𞤫 𞤲𞤢𞤲𞤺𞤫𞥅𞤣𞤫 𞤩𞤫𞥅 𞤯𞤭𞤯𞤮⹁ 𞤳𞤮𞤲𞤮 𞤴𞤢𞥄𞤳𞤮𞤪𞤯𞤫 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤼𞤮𞥅𞤤𞤲𞤢𞥄𞤯𞤫 𞤑𞤮𞤲𞤢𞥄𞤳𞤭𞤪𞤭 𞤯𞤫𞤲⹁ 𞤲𞤮 𞤬𞤢𞤲𞤳𞤭 𞤼𞤢𞤸𞤮.
𞤁𞤮𞤲𞤢𞤤 𞤚𞤪𞤮𞤥𞤨⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤀𞤥𞤫𞤪𞤭𞤳⹁ 𞤲𞤮 𞤧𞤮𞤪𞤼𞤢𞥄 𞤫 𞤤𞤫𞤴 𞤨𞤫𞤼𞥆𞤫 𞤨𞤭𞤲𞤳𞤢 𞤸𞤢𞤲𞤳𞤭 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥓 𞤃𞤮𞤪𞤧𞤮 𞥒𞥐𞥒𞥔.
𞤑𞤮 𞤤𞤮𞥅𞤱𞤢𞤲𞤯𞤫 𞤬𞤫𞤼𞥆𞤭𞤲𞤢𞥄 𞤫 𞤥𞤮𞥅𞤩𞤼𞤮𞤲𞤣𞤭𞤪𞤢𞤤⹁ 𞤲𞤺𞤢𞤤 𞤁𞤮𞤲𞤢𞤤 𞤚𞤪𞤮𞤥𞤨 𞤱𞤮𞤲𞤵𞤲𞤮𞥅 𞤱𞤢𞤯𞤵𞤣𞤫 𞤫 𞤧𞤢𞤸𞤪𞤫 𞤭𞤲𞥆𞤫𞤼𞤫𞥅𞤲𞤣𞤫 𞤄𞤮𞤼𞤤𞤫𞥅𞤪 𞤫 𞤲𞤣𞤫𞤪 𞤤𞤢𞤪𞤢𞤤 𞤆𞤫𞤲𞤧𞤭𞤤𞤱𞤢𞤲𞤭𞤴𞤢𞥄 𞤶𞤫𞤴𞤢𞥄𞤲𞤺𞤢𞤤 𞤫 𞤤𞤫𞤧𞤣𞤭 𞤀𞤥𞤫𞤪𞤭𞤳. 
𞤐𞤮 𞤩𞤢𞤣𞤲𞤭 𞤤𞤮𞥅𞤱𞤢𞤲𞤯𞤫 𞤧𞤢𞤨𞥆𞤮 𞤬𞤫𞤼𞥆𞤭𞤲𞤢𞥄𞤯𞤫 𞤳𞤮𞤲𞤮 𞤲𞤮 𞤱𞤢𞤴𞤭 𞤱𞤢 𞤧𞤭 𞤯𞤫 𞤬𞤭𞤯𞤢𞥄𞤲𞤮 𞤚𞤪𞤮𞤥𞤨 𞤳𞤮 𞤼𞤭𞥅𞤯𞤭 𞤩𞤢𞤴𞤼𞤭 𞤮 𞤼𞤢𞤥𞤨𞤢𞥄𞤤𞤭 𞤳𞤮 𞤬𞤢𞤲𞤼𞤭. 𞤑𞤮𞤲𞤮 𞤲𞤮𞤱𞤪𞤵 𞤥𞤢𞤳𞥆𞤮 𞤲𞤣𞤵𞤲 𞤬𞤭𞤯𞤢𞤲𞤮 𞤩𞤢𞤴𞤼𞤭 𞤲𞤣𞤵 𞤴𞤭𞤴𞤢𞤲𞤮 𞤳𞤢 𞤯𞤮𞤱𞤤𞤭 𞤸𞤭𞤲𞥋𞤣𞤵 𞤥𞤮𞤣𞥆𞤭 𞤰𞤭𞥅𞤰𞤢𞤥. 
 
𞤇𞤢𞤴𞤼𞤭 𞤤𞤮𞥅𞤱𞤢𞤲𞤯𞤫 𞤯𞤫𞤲 𞤬𞤫𞤼𞥆𞤭𞥅⹁ 𞤪𞤫𞥅𞤲𞤮𞥅𞤩𞤫 𞤥𞤮 𞤩𞤫𞤲 𞤺𞤭𞤣𞥆𞤭 𞤴𞤢𞤸𞤭 𞤦𞤵𞥅𞤥𞤭 𞤥𞤮 𞤬𞤭𞥅 𞤸𞤭𞤱𞤵𞤺𞤮𞤤 𞤥𞤮. 𞤒𞤭𞤥𞤩𞤫 𞤩𞤫𞤲 𞤰𞤵𞥅𞤱𞤭𞥅 𞤥𞤢𞤤𞥆𞤢 𞤰𞤮𞤩𞤭𞥅⹁ 𞤴𞤮𞤺𞤢 𞤫 𞤥𞤢𞤩𞥆𞤫 𞤳𞤢𞤣𞤭 𞤱𞤢𞥄𞤤𞤭𞥅 𞤳𞤢 𞤤𞤫𞤴𞤣𞤭 𞤲𞤮 𞤧𞤭𞥅𞤳𞤢⹁ 𞤲𞤮 𞤱𞤮𞤴𞤢. 
 
𞤔𞤮𞥅 𞤄𞤢𞤴𞤣𞤫𞤲⹁ 𞤸𞤮𞥅𞤪𞤫𞥅𞤶𞤮 𞤀𞤥𞤫𞤪𞤭𞤳 𞤮𞤲 𞤸𞤵𞤥𞤨𞤭𞤼𞤢𞥄𞤥𞤢 𞤳𞤮 𞤬𞤫𞤰𞥆𞤭 𞤳𞤮𞤲 𞤸𞤮𞥅𞤪𞤫 𞤮𞥅 𞤥𞤮 𞤮 𞤱𞤮𞤲𞤭 𞤬𞤮𞥅𞤤𞤮𞤼𞤭𞤪𞤣𞤫 𞤬𞤭𞥅 𞤸𞤮𞥅𞤪𞤢𞥄𞤺𞤵 𞤤𞤫𞤴𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲 𞤫 𞤧𞤵𞤩𞤲𞤺𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤤𞤫𞤱𞤪𞤵 𞤔𞤮𞤤𞤮 𞥒𞥐𞥒𞥔.
𞤑𞤮 𞤸𞤫𞥅𞤱𞤭 𞤫 𞤣𞤢𞤱𞤪𞤮𞥅𞤩𞤫 𞤳𞤢𞤻𞤵𞤲 𞤫 𞤳𞤮𞥅𞤸𞤮𞥅𞤩𞤫 𞤢𞤥𞤫𞤪𞤭𞤳 𞤩𞤫𞤲 𞤽𞤭𞤻𞤭𞥅⹁ 𞤢𞤴𞤳𞤭𞤲𞤭𞥅 𞤲𞤣𞤫𞥅 𞤱𞤮𞤲𞤫𞤪𞤫.  
 
𞤑𞤮 𞤭𞤲𞥆𞤫𞤼𞤫𞥅𞤯𞤮 𞤚𞤮𞤥𞤢𞥄𞤧 𞤃𞤢𞥄𞤼𞤭𞤱 𞤑𞤪𞤵𞤳𞤧 𞤱𞤮𞤲𞤭 𞤬𞤫𞤤𞥆𞤵𞤯𞤮 𞤮𞤲. 𞤑𞤮 𞤧𞤵𞤳𞤢 𞤥𞤮 𞤣𞤵𞥅𞤩𞤭 𞥒𞥐 𞤶𞤫𞤴𞤢𞥄𞤯𞤮 𞤫 𞤤𞤢𞤪𞤢𞤤 𞤆𞤫𞤲𞤧𞤭𞤤𞤱𞤢𞤲𞤭𞤴𞤢𞥄 𞤲𞤺𞤢𞤤.  𞤑𞤮 𞤫 𞤲𞤣𞤫𞤪 𞤬𞤫𞤤𞥆𞤭𞤲𞥋𞤣𞤭𞤪𞤮 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤪𞤫𞥅𞤲𞤣𞤢𞤪𞤭𞥅𞤩𞤫 𞤩𞤫𞤲 𞤮 𞤱𞤢𞤪𞤢𞥄. 𞤀𞤲𞤣𞤢𞥄𞤳𞤢 𞤲𞤮𞤲 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤮𞤥𞤦𞤮 𞤲𞤺𞤮 𞤮 𞤬𞤫𞤤𞥆𞤭𞤪𞤢𞤲𞤭 𞤁𞤮𞤲𞤢𞤤 𞤚𞤪𞤮𞤥𞤨.
𞤀𞤣𞤮 𞤚𞤪𞤮𞤥𞤨 𞤬𞤫𞤼𞤤𞤫𞥅𞤣𞤫 𞤸𞤢𞤲𞤳𞤭⹁ 𞤸𞤢𞤪𞤭 𞤖𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤫 𞤣𞤢𞤪𞤭𞤲𞤮𞥅𞤩𞤫 𞤬𞤭𞥅 𞤸𞤮𞥅𞤪𞤢𞥄𞤺𞤵 𞤯𞤵𞥅𞤯𞤵𞤩𞤫 𞤬𞤫𞤼𞤤𞤢𞥄𞤥𞤢. 𞤒𞤮𞤺𞤢 𞤫 𞤥𞤢𞤩𞥆𞤫 𞤣𞤢𞤯𞤭⹁ 𞤱𞤮𞥅𞤼𞤩𞤫 𞤸𞤫𞤣𞥆𞤭𞥅 𞤫 𞤥𞤵𞥅𞤲. 𞤐𞤮 𞤼𞤢𞤱𞤢𞥄 𞤫 𞤩𞤫𞥅𞤲 𞤱𞤢𞤪𞤢𞥄𞤩𞤫⹁ 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤲𞤢𞤴𞤮 𞤱𞤢𞤪𞤭𞤪𞤢𞥄𞤩𞤫 𞤨𞤭𞤲𞤳𞤢.
𞤑𞤮 𞤀𞤦𞤪𞤢𞤸𞤢𞤥 𞤂𞤭𞤲𞤳𞤮𞤤𞤲⹁ 𞤸𞤮𞥅𞤪𞤫𞥅𞤶𞤮 𞤧𞤢𞤨𞥆𞤮-𞤫-𞤶𞤫𞥅𞤺𞤢𞤩𞤮 𞤀𞤥𞤫𞤪𞤭𞤳 𞤮𞤲⹁ 𞤱𞤮𞤲𞤭 𞤢𞤪𞤢𞤲𞤮 𞤫 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤱𞤢𞤪𞤢𞥄𞤩𞤫 𞤩𞤫𞤲. 𞤑𞤮 𞤻𞤢𞤤𞤲𞤣𞤫 𞥑𞥔 𞤅𞤫𞥅𞤯𞤼𞤮 𞥑𞥘𞥖𞥕 𞤮 𞤱𞤢𞤪𞤢𞥄 𞤸𞤢𞤪𞤭 𞤮𞤥𞤮 𞤬𞤵𞤯𞥆𞤭𞥅 𞤸𞤢𞤨𞥆𞤵 𞤥𞤢𞤳𞥆𞤮 𞤯𞤭𞤯𞤢𞤩𞤵 𞤲𞤺𞤵𞤲 𞤸𞤢𞤴 𞤼𞤭𞤥𞥆𞤢𞥄𞤤𞤭 𞤤𞤫𞤦𞥆𞤭 𞤯𞤭𞤯𞤭. 𞤐𞤮 𞤸𞤭𞤳𞥆𞤭𞥅 𞤥𞤮 𞤫 𞤱𞤢𞤪𞤢𞥄𞤩𞤫 𞤩𞤫𞤲⹁ 𞤔𞤫𞤥𞤧 𞤘𞤢𞤪𞤬𞤭𞤤𞤣⹁ 𞤸𞤮𞥅𞤪𞤫𞥅𞤶𞤮 𞤲𞤮𞥅𞤺𞤢𞤴𞤢𞤩𞤮 𞤀𞤥𞤫𞤪𞤭𞤳 𞤮𞤲. 𞤌𞤲 𞤳𞤢𞤣𞤭⹁ 𞤳𞤮 𞤻𞤢𞤤𞤲𞤣𞤫 𞥒 𞤃𞤮𞤪𞤧𞤮 𞥑𞥘𞥘𞥑𞤮 𞤱𞤢𞤪𞤢𞥄 𞤸𞤢𞤪𞤭 𞤸𞤢𞤴 𞤮 𞤼𞤭𞤥𞥆𞤭𞤲𞤢𞥄𞤤𞤭 𞤤𞤫𞤦𞥆𞤭 𞤲𞤢𞤴𞤭 𞤸𞤮𞥅𞤪𞤫 𞤤𞤫𞤴𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲. 𞤁𞤵𞥅𞤩𞤭 𞥑𞥙 𞤩𞤢𞥄𞤱𞤮 𞤲𞤺𞤮𞥅𞤲 𞤱𞤢𞤪𞤲𞤺𞤮⹁ 𞤳𞤮 𞤏𞤭𞤤𞤭𞤴𞤢𞤥 𞤃𞤢𞤳𞤭𞤲𞤤𞤭𞥅⹁ 𞤸𞤮𞥅𞤪𞤫𞥅𞤶𞤮 𞤲𞤮𞥅𞤺𞤢𞤴-𞤫-𞤲𞤶𞤮𞤱𞤢𞤩𞤮 𞤀𞤥𞤫𞤪𞤭𞤳 𞤮𞤲 𞤱𞤮𞤲𞤭 𞤳𞤮 𞤱𞤢𞤪𞤢𞥄 𞤻𞤢𞤤𞤲𞤣𞤫 𞥖 𞤅𞤭𞤤𞤼𞤮 𞥑𞥙𞥐𞥑. 
𞤑𞤮 𞤔𞤮𞥅𞤲 𞤑𞤫𞤲𞤫𞤣𞤭𞥅 𞤱𞤮𞤲𞤭 𞤖𞤮𞥅𞤪𞤫𞥅𞤶𞤮 𞤀𞤥𞤫𞤪𞤭𞤳 𞤧𞤢𞤳𞥆𞤭𞤼𞤢𞥄𞤯𞤮 𞤬𞤫𞤼𞤤𞤫𞥅𞤣𞤫 𞤱𞤢𞤪𞤫𞥅. 𞤑𞤮 𞤫 𞤃𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥒𞥒 𞤔𞤮𞤤𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥓 𞤮 𞤬𞤫𞤼𞤤𞤢𞥄.
𞤴𞤢𞤱𞤼𞤭 𞤩𞤫𞥅 𞤲𞤢𞤴𞤮 𞤱𞤢𞤪𞤢𞥄𞤩𞤫 𞤤𞤭𞤥𞤼𞤢𞥄𞤩𞤫 𞤯𞤮𞥅⹁ 𞤸𞤮𞥅𞤪𞤫𞥅𞤩𞤫 𞤯𞤭𞤯𞤮 𞤸𞤭𞤧𞤭𞥅 𞤩𞤢𞥄𞤱𞤮 𞤩𞤫 𞤬𞤫𞤼𞤤𞤫𞥅𞤣𞤫. 𞤇𞤫𞤲 𞤳𞤮 𞤚𞤫𞤱𞤮𞤣𞤮𞥅𞤪 𞤪𞤮𞥁𞤫𞤱𞤫𞤤𞤼 𞤳𞤢𞤻𞤵𞤲 𞤫 𞤈𞤮𞤲𞤢𞤤 𞤈𞤫𞤺𞤢𞤲. 𞤑𞤮 𞤚𞤪𞤮𞤥𞤨 𞤼𞤭𞤥𞥆𞤭 𞤼𞤢𞤼𞤢𞤩𞤮 𞤫 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤦𞤢𞤪𞤥𞤭𞤲𞤭𞤪𞤢𞥄𞤩𞤫 𞤤𞤮𞥅𞤱𞤢𞤲𞤯𞤫. 𞤑𞤮𞤲𞤮 𞤼𞤢𞤱𞤭 𞤳𞤢𞤲𞤳𞤮 𞤮 𞤭𞤱𞤭𞥅𞤲𞤮 𞤳𞤢 𞤤𞤢𞥄𞤥𞤵. 𞤇𞤫𞤴𞤢 𞤯𞤭𞤯𞤮 𞤬𞤫𞤼𞤤𞤢𞤲𞤮 𞤬𞤫𞤱𞤲𞤣𞤮 𞤤𞤢𞥄𞤥𞤭𞥅. 

𞤒𞤮𞤺𞤢 𞤫 𞤸𞤮𞥅𞤪𞤫𞥅𞤩𞤫 𞤱𞤮𞥅𞤼𞤩𞤫 𞤱𞤮𞥅𞤨𞤢𞤲𞤮 𞤳𞤢𞤻𞤵𞤲 𞤳𞤢𞤣𞤭⹁ 𞤥𞤢𞤤𞥆𞤢 𞤬𞤫𞤱𞤶𞤢𞤲𞤢𞥄 𞤬𞤫𞤼𞤤𞤫𞥅𞤣𞤫. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤱𞤮𞥅𞤨𞥆𞤢𞥄𞤩𞤫⹁ 𞤔𞤫𞤪𞤢𞤤 𞤊𞤮𞤪𞤣. 𞤌 𞤣𞤢𞤯𞤵𞤲𞤮 𞤱𞤢𞤪𞤫𞥅𞤣𞤫 𞤤𞤢𞥄𞤦𞤭 𞤯𞤭𞤯𞤭 𞤫 𞤲𞤣𞤫𞤪 𞤸𞤭𞤼𞤢𞥄𞤲𞤣𞤫 𞥑𞥙𞥗𞥕. 𞤇𞤢𞥄𞤱𞤼𞤭 𞤥𞤢𞤳𞥆𞤮⹁ 𞤔𞤭𞤥𞤭𞥅 𞤑𞤢𞤪𞤼𞤫𞥅𞤪⹁ 𞤄𞤭𞥅𞤤 𞤑𞤤𞤭𞤲𞤼𞤮𞤲⹁ 𞤔𞤮𞤪𞤶 𞤄𞤵𞥅𞥃 𞤫 𞤄𞤢𞤪𞤢𞥄𞤳 𞤌𞤦𞤢𞤥𞤢𞥄 𞤫𞤩𞥆𞤢𞤲𞤢𞤲𞤮 𞤱𞤢𞤪𞤲𞤺𞤮. 𞤑𞤮𞤲𞤮 𞤢𞤥𞥆𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤸𞤵𞤥𞤨𞤭𞤼𞤭𞥅 𞤬𞤭𞥅 𞤨𞤫𞤱𞤶𞤫 𞤯𞤫𞤲 𞤱𞤵𞤪𞤼𞤭𞤲𞤭 𞤯𞤫 𞤥𞤢𞤤𞤢𞥄 𞤯𞤫 𞤩𞤫𞤲𞤣𞤢𞥄𞤲𞤮. 
𞤐𞤮 𞤱𞤮𞥅𞤱𞤭𞤪𞤭 𞤲𞤮𞤲⹁ 𞤬𞤫𞤱𞤲𞤣𞤮 𞤼𞤢𞥄𞤪𞤢𞤲𞤺𞤮𞤤 𞤑𞤢𞤤𞤭𞥅𞤬𞤢𞥄𞤶𞤮 𞤊𞤵𞥅𞤼𞤢 𞤔𞤢𞤤𞤮𞥅 𞤮𞤲⹁ 𞤲𞤭𞤤𞥆𞤢𞥄𞤶𞤮 𞤥𞤮𞤬𞤼𞤫𞤪𞤫 𞤳𞤢𞤤𞤢 𞤫 𞤥𞤮𞤬𞤼𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤸𞤢𞥄𞤲𞤣𞤭𞤲𞤢𞤲𞤮𞥅 𞤫 𞤳𞤮𞤲𞤺𞤮𞤤 𞤬𞤭𞥅 𞤸𞤮𞤤𞥆𞤵𞤺𞤮𞤤 𞤼𞤫𞤣𞥆𞤵𞤲𞥋𞤺𞤢𞤤.
𞤑𞤮𞤲𞤮 𞤲𞤮𞤲⹁ 𞤲𞤭𞤤𞥆𞤢𞥄𞤶𞤮 𞤥𞤵𞤧𞤭𞤣𞤢𞤤 𞤖𞤢𞥄𞤤𞤭 𞤆𞤵𞤤𞤢𞤪 𞤲𞤺𞤢𞤤 𞤳𞤢𞤻𞤵𞤲 𞤫 𞤮𞥅𞤲 𞤲𞤮𞥅𞤼𞤭𞥅𞤯𞤮 𞤫 𞤭𞤲𞤣𞤫 𞤊𞤭𞤼𞤢𞥄𞤪𞤭 𞤘𞤭𞤲𞤫 𞤲𞤣𞤭𞤲 𞤧𞤵𞤩𞤭𞥅 𞤴𞤫𞤱𞤼𞤵𞤺𞤮𞤤 𞤫 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤬𞤭𞥅 𞤳𞤢𞤤𞤢 𞤳𞤮 𞤩𞤫 𞤊𞤵𞤤𞤩𞤫⹁ 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤳𞤮 𞤫 𞤲𞤮𞤳𞥆𞤵𞥅𞤪𞤫 𞤳𞤢 𞤆𞤵𞤤𞤢𞤪 𞤤𞤢𞥄𞤼𞤭𞥅 𞤯𞤫𞤲𞤺𞤢𞤤 𞤩𞤵𞤪𞤵𞤲𞥋𞤺𞤢𞤤 𞤫 𞤣𞤮𞥅𞤤𞤲𞤵𞤣𞤫. 𞤇𞤫 𞤤𞤢𞤥𞤭𞤼𞤮𞤪𞤭 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢: “𞤃𞤫𞤲 𞤼𞤢𞤱𞤭𞥅 𞤲𞤮 𞤸𞤢𞥄𞤲𞤭 𞤲𞤣𞤫 𞤥𞤫𞤲 𞤴𞤫𞤱𞤼𞤢𞤼𞤢 𞤫 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤱𞤮𞤲𞤢𞥄 𞤬𞤮𞤨 𞤲𞤢𞤲𞤢𞤼𞤢 𞤆𞤵𞤤𞤢𞤪.”
𞤖𞤭𞤲𞤤𞤫⹁ 𞤲𞤭𞤤𞥆𞤢𞥄𞤶𞤮 𞤥𞤵𞤧𞤭𞤣𞤢𞤤 𞤅𞤮𞥅𞤧𞤮 𞤲𞤺𞤢𞤤 𞤫 𞤮𞥅 𞤥𞤮 𞤥𞤵𞤧𞤭𞤣𞤢𞤤 𞤃𞤢𞤲𞤭𞤲𞤳𞤢 𞤲𞤺𞤢𞤤⹁ 𞤺𞤮𞥅𞤼𞤮 𞤳𞤢𞤤𞤢 𞤫 𞤩𞤫𞥅 𞤴𞤫𞤱𞤼𞤭 𞤫 𞤯𞤫𞤲𞤺𞤢𞤤 𞤥𞤵𞥅𞤯𞤵𞤲⹁ 𞤼𞤢𞤱𞤣𞤫 𞤫 𞤥𞤭𞥅𞤶𞤮 𞤥𞤢𞤩𞥆𞤫: “𞤘𞤭𞤲𞤫 𞤳𞤮 𞤳𞤮𞤪𞤫𞤱𞤮𞤤 𞤺𞤮𞥅𞤼𞤮𞤤⹁ 𞤼𞤭𞤨𞥆𞤵𞤣𞤫 𞤫 𞤯𞤵𞤥⹁ 𞤬𞤮𞤨 𞤲𞤢𞤲𞤢𞤴 𞤯𞤫𞤲𞤯𞤫 𞤶𞤫𞤴𞤢𞥄𞤯𞤫 𞤫 𞤤𞤫𞤴𞤣𞤭 𞤲𞤣𞤭𞤲.”
𞤉 𞤲𞤣𞤫𞤪 𞤲𞤺𞤮𞥅 𞤤𞤭𞤣𞥆𞤮⹁ 𞤤𞤢𞤲𞤣𞤢𞤤 𞤬𞤢𞥄𞤣𞤫 𞤫 𞤼𞤮𞥅𞤱𞤲𞤵𞤺𞤮𞤤 𞤯𞤫𞤲𞤯𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤢𞤪𞤭. 
𞤉 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤪𞤫𞤲𞤣𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤯𞤫𞤲𞤺𞤢𞤤 𞤼𞤢𞤱𞤢𞥄𞤲𞤺𞤢𞤤 𞤫 𞤥𞤢𞥄𞤲𞤣𞤫 𞤨𞤭𞤲𞤢𞤤 𞤥𞤵𞥅𞤯𞤵𞤲. 𞤇𞤢𞤥𞤼𞤵𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤺𞤫𞤲𞤣𞤭𞥅𞤶𞤫 𞤯𞤫𞤲 𞤲𞤮 𞤸𞤢𞥄𞤲𞤭 𞤬𞤭𞥅 𞤸𞤭𞤱𞤵𞤺𞤮𞤤 𞤲𞤣𞤮𞤲𞤣𞤭 𞤥𞤫𞥅𞤯𞤫𞤲 𞤫 𞤧𞤫𞤥𞤦𞤭𞤲𞤺𞤮𞤤 𞤨𞤮𞤼𞥆𞤢𞤤 𞤺𞤫𞤲𞤣𞤭𞤱𞤢𞤤. 𞤖𞤢𞥄𞤤𞤵𞤺𞤮𞤤 𞤯𞤫𞤲𞤯𞤫 𞤤𞤫𞤴𞤣𞤭 𞤥𞤫𞥅𞤯𞤫𞤲⹁ 𞤸𞤮𞤤𞥆𞤢𞤴 𞤫𞤯𞤫𞤲 𞤼𞤫𞤣𞥆𞤭𞤲𞤭 𞤥𞤢𞥄𞤥𞤭𞤪𞤢𞥄𞤩𞤫 𞤥𞤫𞥅𞤯𞤫𞤲 𞤳𞤢𞤻𞤵𞤲 𞤫 𞤺𞤭𞤪𞤫 𞤢𞤪𞤮𞥅𞤶𞤫.
𞤅𞤵𞥅𞤧𞤭𞤲𞤫𞤲 𞤸𞤵𞥅𞤱𞤼𞤮𞤪𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤳𞤢 𞤥𞤮𞥅𞤩𞤼𞤮𞤲𞥋𞤣𞤭𞤪𞤫 𞤫 𞤳𞤢 𞤸𞤢𞥄𞤶𞤵𞥅𞤶𞤭 𞤬𞤭𞥅 𞤼𞤢𞤦𞤭𞤲𞤼𞤭𞤲𞤺𞤮𞤤 𞤷𞤫𞥅𞤪𞤼𞤢𞤤 𞤯𞤫𞤲𞤯𞤫 𞤫 𞤨𞤭𞤲𞤫 𞤺𞤫𞤲𞤣𞤭 𞤥𞤫𞥅𞤯𞤫𞤲.
𞤑𞤵𞤯𞤮𞤤 𞤕𞤉𞤈𞤐𞤌 𞤀𞤄𞤁𞤓𞤂 𞤀𞤟𞤋𞥅𞤟 𞤑𞤓𞤐𞤁𞤀𞥄𞤈𞤀
𞤘𞤵𞤺𞤮𞤤 𞤩𞤫𞤴𞤣𞤭𞤼𞤭𞥅 𞤯𞤫𞤲𞤯𞤫 𞤀𞤬𞤪𞤭𞤳 𞥓𞥑 𞤫 𞤲𞤶𞤵𞤩𞥆𞤵𞤣𞤭 𞤬𞤭𞤪𞤼𞤭𞤪𞤣𞤲𞤣𞤭 𞤯𞤫𞤲𞤯𞤫 𞤢𞤲𞤣𞤭𞤪𞤢𞥄𞤲𞤣𞤭 𞤘𞤵𞥅𞤺𞤮𞤤 𞤚𞤪𞤢𞤲𞤧𞤤𞤢𞤼 (Google Translate).


𞤐𞤮 𞤼𞤢𞤱𞤢𞥄 𞤫 𞤯𞤫𞤲𞤯𞤫 𞤩𞤫𞤴𞤣𞤭𞤼𞤢𞥄𞤯𞤫 𞤯𞤫𞤲⹁ 𞤆𞤵𞤤𞤢𞤪 𞤱𞤭𞤲𞤣𞤭𞤪𞤢𞥄𞤲𞤺𞤢𞤤 𞤦𞤭𞤲𞤣𞤭 𞤤𞤢𞤼𞤫𞤲 𞤥𞤢𞤤𞥆𞤢 𞤪𞤵𞥅𞤥𞤭𞤴𞤢𞤲𞤳𞤮 𞤳𞤢𞤻𞤵𞤲 𞤫 𞤃𞤢𞤲𞤣𞤭𞤲𞤳𞤮𞥅𞤪𞤫 𞤱𞤭𞤲𞤣𞤭𞤪𞤼𞤫𞥅𞤲𞤣𞤫 𞤦𞤭𞤲𞤣𞤭 𞤐𞤑𞤌 𞤯𞤭𞤲 (NKo).


𞤀𞤣𞤮 𞤯𞤵𞤲⹁ 𞤸𞤢𞤪𞤭 𞤴𞤢𞤱𞤼𞤭𞥅 𞤣𞤵𞥅𞤩𞤭 𞤯𞤭𞤯𞤭⹁ 𞤺𞤭𞤦𞤭 𞤄𞤢𞥄𞤥𞤢𞤪𞤢𞥄𞤳𞤮𞥅𞤪𞤫 𞤲𞤣𞤫𞤲 𞤩𞤫𞤴𞤣𞤭𞤼𞤢𞥄 𞤳𞤢 𞤘𞤵𞤺𞤮𞤤 𞤚𞤪𞤢𞤲𞤧𞤤𞤫𞤼. 𞤑𞤮𞤲𞤮 𞤼𞤢𞤱𞤭 𞤸𞤢𞥄 𞤶𞤮𞥅𞤲𞤭 𞤳𞤮 𞤦𞤭𞤲𞤣𞤭 𞤂𞤢𞤼𞤫𞤲 𞤯𞤭𞤲 𞤩𞤫 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤆𞤵𞤤𞤢𞤪 𞤲𞤺𞤢𞤤 𞤳𞤢𞤣𞤭 𞤬𞤵𞤯𞥆𞤮𞤪𞤭𞥅 𞤄𞤭𞤲𞤣𞤭 𞤤𞤢𞤼𞤫𞤲 𞤯𞤭𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤀𞤁𞤂𞤢𞤃 𞤺𞤢𞤧𞤢𞥄𞤤𞤭 𞤸𞤫𞤦𞤤𞤫𞥅𞤣𞤫 𞤼𞤢𞤸𞤮. 𞤉𞤯𞤫𞤲 𞤼𞤢𞤥𞤰𞤭𞤲𞤭𞥅 𞤲𞤣𞤫 𞤀𞤁𞤂𞤢𞤃 𞤼𞤢𞤱𞤲𞤢𞥄 𞤴𞤫𞥅𞤧𞤮 𞤧𞤭 𞤘𞤫𞤲𞤮 𞤮𞤲 𞤥𞤵𞥅𞤴𞤭𞥅. 𞤘𞤮𞤤𞥆𞤫 𞤀𞤁𞤂𞤢𞤃 𞤲𞤮 𞤶𞤮𞤳𞥆𞤭𞤪𞤢𞥄 𞤷𞤫𞤲𞤯𞤫 𞤯𞤵𞥅𞤯𞤵𞤯𞤫 𞤳𞤢 𞤦𞤢𞤽𞥆𞤫 𞤬𞤭𞤪𞤮 𞤸𞤢𞥄 𞤫 𞤳𞤮 𞤴𞤢𞤱𞤼𞤭 𞤯𞤵𞤥.


𞤍𞤵𞤲 𞤬𞤮𞤨 𞤳𞤮 𞤨𞤮𞥅𞤤𞤺𞤢𞤤 𞤥𞤢𞤱𞤲𞤺𞤢𞤤 𞤱𞤮𞤲𞤢𞤲𞤣𞤫 𞤯𞤫𞤲𞤯𞤫 𞤀𞤬𞤪𞤭𞤳 𞤯𞤫𞤲.


𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤀𞤁𞤂𞤢𞤃 𞤲𞤢𞥄𞤣𞤢𞤲𞤮𞥅𞤥𞤢 𞤫 𞤲𞤶𞤵𞤩𞥆𞤵𞤤𞤫 𞤫𞤱𞤲𞤮𞤪𞤯𞤫 𞤫 𞤬𞤮𞥅𞤺𞤭𞤪𞤯𞤫 𞤬𞤮𞤨. 𞤀𞤁𞤂𞤢𞤃 𞤲𞤮 𞤫 𞤘𞤵𞤺𞤮𞤤⹁ 𞤲𞤮 𞤫 𞤀𞤨𞤮𞤤⹁ 𞤲𞤮 𞤫 𞤃𞤢𞤴𞤳𞤮𞤪𞤮𞤧𞤬𞤼. 𞤉𞤯𞤫𞤲 𞤸𞤫𞥅𞤪𞤭𞤲𞤢𞤲𞤢𞥄 𞤳𞤢𞤣𞤭 𞤼𞤢𞤨𞥆𞤭𞤪𞤯𞤫 𞤫 𞤯𞤫𞥅 𞤲𞤶𞤵𞤩𞥆𞤵𞤤𞤫 𞤬𞤮𞤨. 𞤘𞤫𞤩𞤢𞤤 𞤲𞤺𞤢𞤤 𞤯𞤫𞤲𞤯𞤫 𞤫 𞤦𞤭𞤲𞤣𞤭 𞤯𞤵𞥅𞤯𞤵𞤯𞤭 𞤴𞤫𞤯𞤢𞥄𞤳𞤢 𞤼𞤢𞤸𞤮. 𞤐𞤮 𞤼𞤢𞤱𞤢𞥄 𞤲𞤮𞤲 𞤫 𞤳𞤮 𞤸𞤫𞤣𞥆𞤭𞥅 𞤺𞤢𞤧𞤢𞥄𞤤𞤭 𞤼𞤢𞤸𞤮 𞤚𞤪𞤢𞤲𞤧𞤤𞤫𞤼. 𞤑𞤮𞤲𞤮 𞤳𞤮 𞤼𞤢𞥄𞤩𞤢𞤲𞤣𞤫 𞤼𞤢𞥄𞤩𞤢𞤲𞤣𞤫.


𞤚𞤢𞤱𞤲𞤵𞤺𞤮𞤤 𞤯𞤫𞥅 𞤯𞤫𞤲𞤯𞤫 𞤀𞤬𞤪𞤭𞤳 𞤫 𞤦𞤭𞤲𞤣𞤭 𞤥𞤵𞥅𞤯𞤵𞤲 𞤱𞤢𞤲𞤮 𞤐𞤳𞤮⹁ 𞤘𞤫𞥅𞥁 (𞤀𞤥𞤸𞤢𞤪𞤭𞥅 𞤫 𞤚𞤭𞤺𞤭𞤪𞤭𞤲𞤴𞤢𞥄)⹁ 𞤩𞤫𞤴𞤣𞤭𞥅 𞤸𞤮𞤤𞥆𞤵𞤣𞤫 𞤫𞤲 𞤱𞤮𞤲𞤣𞤫𞤥𞤢 𞤳𞤮 𞤺𞤢𞤧𞤢𞤼𞤢 𞤳𞤮𞤲 𞤫 𞤯𞤫𞤴𞤢 𞤯𞤫𞤲𞤯𞤫⹁ 𞤳𞤢𞤻𞤵𞤲 𞤫 𞤯𞤭𞤴𞤢 𞤦𞤭𞤲𞤣𞤭⹁ 𞤲𞤮 𞤺𞤢𞤧𞤢 𞤫 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤳𞤢𞤻𞤵𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲 𞤯𞤭𞤲. 𞤋𞤼𞥆𞤭𞤪𞤭 𞤼𞤭𞥅𞤯𞤲𞤢𞥄𞤪𞤫 𞤥𞤫𞥅𞤯𞤫𞤲⹁𞤸𞤢𞥄𞤯𞤼𞤭𞤪𞤣𞤫 𞤩𞤢𞤥𞤼𞤢𞥄𞤪𞤫 𞤥𞤫𞥅𞤯𞤫𞤲.


𞤑𞤮𞤲𞤮 𞤲𞤮 𞤸𞤫𞤪𞤧𞤭𞤲𞤢𞤲𞤭𞥅 𞤤𞤢𞥄𞤥𞤩𞤫 𞤥𞤫𞥅𞤯𞤫𞤲 𞤩𞤫𞤲⹁ 𞤲𞤣𞤫 𞤼𞤢𞤱𞤭 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲 𞤯𞤭𞤲 𞤲𞤮 𞤩𞤢𞤲𞤼𞤮𞤪𞤣𞤫 𞤳𞤢 𞤶𞤢𞤲𞤢𞤲𞤭𞤪𞤭 𞤩𞤵𞤪𞤭 𞤳𞤢 𞤲𞤣𞤫𞤪 𞤤𞤫𞤴𞤯𞤫 𞤥𞤫𞥅𞤯𞤫𞤲. 𞤉𞤲 𞤸𞤫𞤩𞤼𞤢𞤼𞤢𞥄𞤤𞤫 𞤲𞤣𞤭𞤥𞤵 𞤥𞤫𞥅𞤯𞤫𞤲 𞤲𞤺𞤵𞤲 𞤫 𞤼𞤫𞤣𞥆𞤵𞤲𞥋𞤺𞤢𞤤 𞤥𞤫𞥅𞤯𞤫𞤲 𞤦𞤭𞤲𞥆𞤢𞥄𞤥𞤢 𞤫𞤯𞤫𞤲 𞤣𞤮𞥅𞤤𞤲𞤮𞤪𞤣𞤫 𞤤𞤵𞤩𞤢𞥄𞤯𞤫 𞤫 𞤤𞤵𞤩𞤢𞥄𞤯𞤭 𞤢𞤷𞥆𞤫𞤲 𞤳𞤮 𞤶𞤮𞤺𞤢𞤲𞤭𞤯𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲.


𞤍𞤫𞤲𞤺𞤢𞤤 𞤩𞤵𞤪𞤢𞥄 𞤯𞤫𞤲𞤺𞤢𞤤. 𞤘𞤢𞤲𞤣𞤢𞤤 𞤸𞤵𞤥𞤢𞥄𞤳𞤭 𞤫 𞤯𞤫𞤲𞤺𞤢𞤤 𞤸𞤢𞤴 𞤫 𞤺𞤮𞥅𞤼𞤢𞤤. 𞤅𞤭 𞤼𞤢𞤱𞤲𞤮 𞤺𞤢𞤲𞤣𞤢𞤤 𞤲𞤮 𞤸𞤵𞤥𞤭𞥅 𞤫 𞤯𞤫𞤲𞤯𞤫 𞤉𞤪𞤮𞤨𞤲𞤢𞥄𞤩𞤫 𞤩𞤫𞤲⹁ 𞤕𞤢𞤴𞤲𞤢 𞤫 𞤐𞤭𞤨𞤮𞥅𞤲 𞤩𞤢𞤥𞤼𞤮𞤼𞤢𞤲𞤮𞥅𞤳𞤮. 𞤘𞤢𞤲𞤣𞤢𞤤 𞤸𞤵𞤥𞤢𞥄𞤳𞤭 𞤳𞤢𞤣𞤭 𞤫 𞤦𞤭𞤲𞤣𞤭 𞤚𞤵𞤦𞤢𞥄𞤳𞤮𞥅𞤩𞤫 𞤩𞤫𞤲. 𞤅𞤭 𞤳𞤮 𞤲𞤮𞥅𞤲 𞤲𞤵𞤲⹁ 𞤕𞤢𞤴𞤲𞤢 𞤫 𞤑𞤮𞥅𞤪𞤫𞤴𞤢 𞤥𞤢𞤤𞥆𞤢 𞤐𞤭𞤨𞤮𞥅𞤲 𞤫 𞤤𞤫𞤴𞤯𞤫 𞤀𞥄𞤪𞤢𞤦𞤫𞥅𞤩𞤫 𞤩𞤫𞤲⹁ 𞤩𞤢𞤥𞤼𞤮𞤼𞤢𞤲𞤮𞥅𞤳𞤮. 𞤉𞤪𞤮𞤨 𞤫 𞤯𞤵𞥅𞤯𞤵𞤣𞤫 𞤤𞤫𞤴𞤯𞤫⹁ 𞤤𞤫𞤧𞤣𞤭 𞤳𞤢𞤤𞤢 𞤳𞤮 𞤫 𞤯𞤫𞤲𞤯𞤫 𞤴𞤭𞤥𞤩𞤫 𞤥𞤵𞥅𞤯𞤵𞤲 𞤶𞤢𞤲𞤺𞤢𞤼𞤢. 𞤀𞥄𞤧𞤭𞤴𞤢 𞤫 𞤯𞤵𞥅𞤯𞤵𞤣𞤫 𞤤𞤫𞤴𞤯𞤫 𞤫 𞤤𞤫𞤰𞥆𞤭⹁ 𞤬𞤢𞤴𞤣𞤢 𞤥𞤮𞤲𞤭 𞤳𞤢𞤤𞤢 𞤳𞤮 𞤯𞤫𞤲𞤺𞤢𞤤 𞤥𞤵𞥅𞤯𞤵𞤲 𞤫 𞤦𞤭𞤲𞤣𞤮𞤤 𞤥𞤵𞥅𞤲 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤑𞤮 𞤧𞤫𞤲𞤣𞤭 𞤫𞤲𞤫𞤲 𞤀𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤫 𞤯𞤫𞥅 𞤤𞤫𞤧𞤯𞤫 𞤀𞥄𞤧𞤭𞤴𞤢𞤲𞤳𞤮𞥅𞤩𞤫 𞤩𞤫𞤲⹁ 𞤳𞤮 𞤨𞤭𞤲𞤢𞤤 𞤫 𞤷𞤵𞥅𞤷𞤢𞤤 𞤪𞤫𞥅𞤣𞤵 𞤤𞤢𞥄𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤳𞤢𞤻𞤵𞤲 𞤫 𞤺𞤭𞤯𞤺𞤮𞤤 𞤲𞤺𞤮𞤤 𞤩𞤫 𞤶𞤮𞤺𞤢𞤲𞤭𞥅 𞤤𞤫𞤴𞤯𞤫 𞤥𞤢𞤩𞥆𞤫 𞤯𞤫𞤲.


𞤉𞤲𞤫𞤲 𞤳𞤢𞤣𞤭⹁ 𞤩𞤫𞤴𞤣𞤫𞤲 𞤱𞤢𞤳𞥆𞤭𞤤𞤢𞥄𞤣𞤫⹁ 𞤼𞤭𞥅𞤯𞤲𞤮𞤯𞤫𞤲 𞤫 𞤺𞤮𞤤𞥆𞤫 𞤯𞤫𞤲. 𞤒𞤭𞤯𞤢𞤲𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲 𞤳𞤮 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤴𞤭𞤯𞤢𞤲𞤭 𞤸𞤮𞥅𞤪𞤫 𞤥𞤵𞥅𞤯𞤵𞤲. 𞤅𞤫𞤥𞤦𞤭𞤲𞤭𞤪𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲 𞤺𞤮𞤤𞥆𞤭𞤪𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲.


𞤏𞤭𞤲𞤣𞤫𞤲 𞤶𞤢𞤲𞤺𞤫𞤲 𞤫 𞤸𞤢𞥄𞤤𞤢 𞤥𞤫𞥅𞤯𞤫𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲.
𞤃𞤵𞥅𞤴𞤲𞤯𞤫 𞤦𞤮𞤲𞤯𞤫 𞤱𞤮𞤲𞤢𞤲𞤣𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭: 𞤬𞤭𞤤𞥆𞤢𞥄𞤴𞤫𞥅 𞤸𞤮𞥅𞤪𞤫 𞤥𞤢𞥄𞤴𞤣𞤫 𞤬𞤫𞤤𞥆𞤭𞤼𞤢𞥄𞤲𞤣𞤫
𞤉 𞤲𞤣𞤫𞤪 𞤲𞤺𞤮𞥅𞤤 𞤬𞤭𞤤𞥆𞤢𞤱𞤮𞤤 𞤯𞤮𞥅⹁ 𞤫𞤯𞤫𞤲 𞤫𞤼𞤢𞥄𞤣𞤫 𞤲𞤮 𞤱𞤢𞤯𞤭𞤪𞤫𞤲 𞤳𞤭𞥅𞤻𞤮 𞤲𞤣𞤫𞥅 𞤥𞤢𞥄𞤴𞤣𞤫 𞤦𞤮𞤲𞤣𞤫 𞤴𞤢𞤲𞤵𞤲’𞤣𞤫 𞤫 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤭𞤯𞥆𞤮 𞤳𞤮𞤲𞤵 𞤘𞤭𞤲𞤫 𞤲𞤺𞤵𞤲⹁ 𞤤𞤢𞥄𞤼𞤭𞤲𞤮𞥅𞤯𞤮 “𞤯𞤭𞤯𞤢𞤩𞤮” 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤⹁ 𞤳𞤮𞤲𞤮 𞤳𞤢 𞤧𞤢𞤳𞥆𞤭𞤼𞤮𞤪𞤵𞤲 𞤮𞤥𞤮 𞤸𞤢𞤤𞤬𞤢𞤲𞤮𞥅 𞤥𞤵𞤪𞤢𞥄𞤯𞤭 𞤴𞤢𞥄𞤳𞤮𞤪𞤣𞤫 𞤘𞤭𞤲𞤫 𞤲𞤣𞤫𞤲 𞤖𞤢𞤾𞤢𞥄𞤲⹁ 𞤼𞤮 𞤤𞤫𞤴𞤣𞤭 𞤑𞤓𞤄𞤀𞥄.
𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭⹁ 𞤬𞤢𞥄𞤼𞤭𞥅𞤯𞤮 𞤮𞤲 𞤼𞤮𞤯𞥆𞤢𞤲𞤮 𞤖𞤮𞥅𞤪𞤫𞥅𞤶𞤮 𞤃𞤢𞤱𞤯𞤮 𞤑𞤮𞤲𞤵 𞤲𞤺𞤵𞤲 𞤫 𞤴𞤢𞤪𞤳𞤮 𞥒𞥐𞥒𞥑⹁ 𞤳𞤮𞤲𞤮 𞤮 𞤧𞤢𞥄𞤴𞤲𞤢𞥄 𞤫 𞤅𞤫𞥅𞤯𞤼𞤮 𞥒𞥐𞥒𞥓⹁ 𞤪𞤫𞤬𞤼𞤭 𞤮 𞤱𞤢𞤯𞤢𞥄 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤘𞤢𞤤𞥆𞤵𞥅𞤶𞤫⹁ 𞤫 𞤳𞤢 𞤳𞤮𞤯𞤢𞤲𞤯𞤫 𞤫 𞤸𞤫𞤩𞤼𞤭𞤼𞤵𞤺𞤮𞤤 𞤼𞤵𞤥𞤦𞤫 𞤤𞤢𞥄𞤥𞤵 𞤴𞤢𞤲𞤢𞥄𞤯𞤫 𞤫 𞤥𞤵𞥅𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤸𞤭𞤲𞤮 𞤥𞤫𞤼𞥆𞤭 𞤥𞤮⹁ 𞤣𞤢𞤪𞤲𞤣𞤫 𞤲𞤣𞤫 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤰𞤫𞤼𞥆𞤭 𞤲𞤣𞤫𞤲 𞤬𞤢𞥄𞤣𞤫 𞤫 𞤸𞤢𞤩𞤪𞤫 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤋𞤣𞤭 𞤀𞤥𞤭𞥅𞤲⹁ 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤲𞤳𞤢⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤧𞤢𞤤𞤭𞥅 𞤺𞤮𞤤𞥆𞤫 𞤯𞤫𞤲⹁ 𞤮 𞤧𞤵𞤩𞤭𞥅 𞤪𞤵𞤼𞥆𞤢𞤺𞤮𞤤 𞤳𞤢 𞤺𞤢𞤤𞥆𞤫 𞤥𞤢𞤳𞥆𞤮. 𞤉 𞤱𞤭𞤴𞤢𞤲𞤯𞤫 𞤸𞤵𞤥𞤨𞤭𞤼𞤮𞥅𞤩𞤫 𞤯𞤵𞥅𞤯𞤵𞤩𞤫 𞤭𞤥𞥆𞤮𞤪𞤣𞤫 𞤳𞤢 𞤳𞤮𞤲𞤵⹁ 𞤮 𞤼𞤮𞤪𞤭𞤲𞤮 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤴𞤮 𞤮 𞤭𞤼𞥆𞤵 𞤋𞤣𞤭 𞤀𞤥𞤭𞥅𞤲 𞤸𞤮𞥅𞤪𞤫 𞤳𞤮𞤲𞤵 𞤲𞤺𞤵𞤲⹁ 𞤮 𞤲𞤢𞤩𞤢 𞤥𞤮 𞤫 𞤶𞤢𞥄𞤺𞤮𞤪𞤺𞤢𞤤 𞤺𞤮𞥅⹁ 𞤧𞤢𞤦𞤵 𞤨𞤮𞥅𞤯𞤮𞤲𞥋𞤣𞤭𞤪𞤢𞤤 𞤬𞤢𞤲𞤼𞤵𞤲𞥋𞤺𞤢𞤤 𞤱𞤮𞤲𞤵𞤲𞥋𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤮𞤲⹁ 𞤼𞤢𞤱𞤣𞤫 𞤳𞤢𞤣𞤭 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤮𞤲 𞤯𞤮𞤲 𞤲𞤮 𞤧𞤢𞤯𞤼𞤭. 
𞤑𞤮𞤲𞤮 𞤩𞤢𞤴𞤼𞤭 𞤮 𞤸𞤫𞤩𞤢𞥄𞤤𞤭 𞤳𞤵𞤼𞤵⹁ 𞤱𞤢𞤴𞤼𞤢𞤲𞤭 𞤥𞤮 𞤱𞤢 𞤧𞤭 𞤤𞤢𞥄𞤥𞤯𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤲𞤮 𞤱𞤭𞤳𞥆𞤢𞥄𞤣𞤫 𞤥𞤮⹁ 𞤫 𞤸𞤭𞤲𞤤𞤫 𞤸𞤢𞤪𞤭 𞤮𞤥𞤮 𞤰𞤫𞤼𞥆𞤭𞤼𞤮𞤪𞤭 𞤱𞤢 𞤱𞤮𞤲𞤵𞤲𞤮𞥅𞤯𞤮 𞤮𞤲 𞤧𞤢𞤦𞤵 𞤸𞤢𞥄 𞤳𞤮𞤲𞤵 𞤘𞤭𞤲𞤫 𞤲𞤺𞤵𞤲 𞤼𞤢𞤱𞤼𞤭 𞤫 𞤱𞤢𞤤𞥆𞤭𞤼𞤢𞤺𞤮𞤤 𞤲𞤮 𞤬𞤮𞤤𞥆𞤵𞤪𞤵 𞤲𞤣𞤵𞤲 𞤻𞤢𞤤𞤲𞤣𞤫 𞥕 𞤅𞤭𞤤𞤼𞤮 𞥒𞥐𞥒𞥑 𞤺𞤢𞤧𞤭𞤪𞤢⹁ 𞤸𞤢𞤪𞤢 𞤨𞤫𞤤𞥆𞤫 𞤧𞤮𞥅𞤪𞤭 𞤯𞤫𞤲 𞤵𞤳𞥆𞤮𞤲𞥋𞤣𞤭𞤪𞤣𞤫.
𞤉 𞤒𞤢𞥄𞤪𞤳𞤮 𞥒𞥐𞥒𞥓⹁ 𞤮 𞤼𞤮𞤯𞥆𞤢𞥄 𞤫 𞤺𞤵𞤲𞤣𞤮𞥅 𞤱𞤮𞤲𞤵𞤺𞤮𞤤 𞤖𞤢𞤤𞤬𞤢𞥄𞤯𞤮 𞤥𞤵𞤪𞤢𞥄𞤯𞤭 𞤒𞤢𞥄𞤳𞤮𞤪𞤣𞤫 𞤘𞤭𞤲𞤫 𞤲𞤣𞤫𞤲 𞤫 𞤤𞤫𞤴𞤣𞤭 𞤑𞤵𞤦𞤢𞥄 𞤲𞤣𞤭𞤲. 𞤐𞤣𞤫𞥅𞤲 𞤻𞤢𞤤𞤲𞤣𞤫⹁ 𞤮 𞤴𞤢𞤥𞤭𞤪𞤢𞥄 𞤴𞤢𞤤𞤼𞤵𞤺𞤮𞤤 𞤫 𞤤𞤫𞤴𞤣𞤭 𞤲𞤣𞤭𞤲 𞤳𞤭𞤧𞤢𞤲 𞤮 𞤼𞤢𞤱𞤼𞤮𞤴𞤢 𞤺𞤮𞤤𞥆𞤭𞤪𞤣𞤫 𞤳𞤢 𞤮 𞤲𞤢𞤩𞤭𞤪𞤢𞥄 𞤼𞤮𞤲. 𞤌 𞤬𞤮𞤳𞥆𞤭𞤼𞤢𞤲𞤭 𞤖𞤀𞤜𞤀𞥄𞤐⹁ 𞤸𞤢𞤪𞤭 𞤤𞤫 𞤸𞤢𞤴 𞤸𞤵𞥅𞤲𞥋𞤣𞤫 𞤮 𞤸𞤫𞤦𞤤𞤢𞥄𞤤𞤭 𞤬𞤭𞥅 𞤴𞤢𞤸𞤣𞤵 𞤥𞤢𞤳𞥆𞤮 𞤲𞤣𞤵𞤲. 𞤐𞤣𞤫 𞤮 𞤸𞤫𞤱𞤼𞤮𞤴𞤲𞤮𞥅 𞤳𞤢 𞤺𞤮𞤤𞥆𞤭𞤪𞤣𞤫 𞤥𞤢𞤳𞥆𞤮 𞤸𞤫𞤧𞤪𞤫⹁ 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤮𞤲𞤵 𞤲𞤺𞤵𞤲⹁ 𞤸𞤢𞤱𞤪𞤭 𞤫 𞤷𞤢𞤯𞤫𞥅𞤤𞤫 𞤭𞤥𞥆𞤮𞤪𞤣𞤫 𞤫 𞤺𞤮𞤤𞥆𞤮𞥅𞤩𞤫 𞤩𞤫𞤲 𞤼𞤢𞤱𞤣𞤫 𞤩𞤫𞤲 𞤲𞤮 𞤧𞤭𞤳𞥆𞤵𞤣𞤫 𞤩𞤫 𞤸𞤫𞤩𞤭𞥅 𞤲𞤮 𞤩𞤫 𞤬𞤮𞥅𞤬𞤭𞤪𞤢 𞤶𞤮𞥅𞤲𞤭 𞤧𞤢𞤦𞤵 𞤳𞤮 𞤮 𞤼𞤢𞤱𞤣𞤢𞥄𞤯𞤮 “𞤣𞤮𞥅𞤤𞤲𞤵𞤯𞤮” 𞤫 𞤶𞤵𞤲𞥆𞤭𞤼𞤢𞤤 𞤤𞤢𞥄𞤥𞤭𞥅𞤲𞤺𞤢𞤤 𞤲𞤺𞤢𞤤. 
𞤑𞤮 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤫 𞤥𞤢𞤩𞥆𞤫 𞤲𞤮 𞤧𞤭𞤳𞥆𞤵𞤲𞤮𞥅 𞤤𞤵𞤪𞥆𞤫 𞤸𞤢𞤳𞥆𞤵𞤲𞥋𞤣𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤫 𞤤𞤢𞥄𞤥𞤵 𞤲𞤺𞤵𞤲 𞤳𞤮 𞤤𞤵𞤪𞥆𞤫 𞤱𞤢𞥄𞤱𞤢𞥄𞤯𞤫 𞤬𞤫𞤱𞤲𞤭𞤼𞤫𞥅𞤣𞤫 𞤲𞤮 𞤴𞤢𞥄𞤱𞤭𞤪𞤭 𞤧𞤢𞤦𞤵𞤲𞤢 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤬𞤫𞤤𞤢𞥄 𞤁𞤵𞤥𞤦𞤵𞤴𞤢. 𞤑𞤮 𞤀𞤦𞤵𞥅𞤦𞤢𞤳𞤢𞤪 𞤅𞤭𞤣𞤭𞤳𞤭 𞤑𞤢𞤥𞤢𞤪𞤢 (𞤋𞤣𞤭 𞤀𞤥𞤭𞥅𞤲) 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤳𞤢⹁ 𞤮 𞤬𞤫𞤤𞤭. 𞤉 𞤥𞤭𞥅𞤶𞤮 𞤥𞤢𞤳𞥆𞤮⹁ 𞤋𞤣𞤭 𞤀𞤥𞤭𞤲 𞤲𞤮 𞤯𞤮𞤱𞤭𞤪𞤣𞤫 𞤅𞤉𞥅-𞤉𞤐-𞤉𞤈-𞤁𞤉 𞤬𞤢𞥄𞤣𞤫 𞤫 𞤦𞤢𞤯𞤼𞤢𞤲𞤫 𞤶𞤭𞥅𞤤𞤩𞤵𞤯𞤫. 𞤃𞤵𞤪𞤢𞥄𞤣𞤵 𞤲𞤣𞤵𞤲 𞤸𞤮𞤴𞤢𞤲𞤢𞥄𞤤𞤭 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤫 𞤺𞤮𞤤𞥆𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤑𞤵𞤦𞤢𞥄. 𞤒𞤢𞥄𞤳𞤮𞤪𞤣𞤫 𞤲𞤣𞤫𞤲 𞤯𞤢𞤱𞤢𞥄. 𞤑𞤢𞤤𞤢 𞤳𞤮 𞤮𞥅 𞤳𞤵𞥅𞤩𞤢𞤤𞤶𞤮 𞤥𞤫𞥅𞤥𞥆𞤭𞤲𞤭 𞤥𞤢𞤤𞥆𞤢 𞤳𞤢 𞤮 𞤥𞤫𞥅𞤥𞥆𞤭𞤲𞤮𞤪𞤭⹁ 𞤲𞤮 𞤸𞤫𞤱𞤼𞤭𞤲𞤫𞥅𞤣𞤫 𞤫 𞤔𞤢𞥄𞤺𞤮𞤪𞤯𞤮 𞤐𞤣𞤫𞥅𞤲𞤳𞤢 𞤮𞤲. 𞤚𞤢𞤥𞤨𞤫𞤪𞤫 𞤳𞤮 𞤸𞤢𞥄 𞤯𞤮𞥅.
 
𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤧𞤢𞤤𞤭𞥅 𞤸𞤵𞥅𞤱𞤮𞤲𞥋𞤣𞤭𞤪𞤣𞤫 𞤫 𞤥𞤢𞤳𞥆𞤮. 𞤐𞤵𞤤𞤫 𞤯𞤵𞥅𞤯𞤵𞤯𞤫 𞤬𞤭𞥅 𞤲𞤫𞤱𞤭𞤲𞤺𞤮𞤤 𞤲𞤺𞤵𞥅𞤪𞤫𞥅 𞤺𞤮𞤤𞥆𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤯𞤵𞥅𞤪𞤢𞥄. 𞤇𞤢𞤼𞤢𞥄𞤳𞤭 𞤫 𞤫𞤱𞤲𞤢𞥄𞤤𞤭 𞤧𞤢𞤤𞤢𞥄 𞤶𞤢𞥄𞤦𞤫𞥅𞤣𞤫. 𞤌 𞤫𞤼𞤭𞥅 𞤸𞤢𞥄 𞤮 𞤸𞤵𞤥𞤨𞤮𞤲𞥋𞤣𞤭𞤪𞤭 𞤫 𞤴𞤭𞤥𞤩𞤫 𞤤𞤢𞥄𞤥𞤮𞤪𞤣𞤵 𞤲𞤣𞤵𞤲⹁ 𞤳𞤮 𞤮𞤲𞤼𞤵𞤥𞤢 𞤣𞤮𞥅 𞤬𞤵𞤯𞥆𞤭 𞤲𞤫𞤱𞤢𞥄𞤣𞤫.  𞤑𞤮𞤲𞤮 𞤯𞤵𞤥 𞤩𞤮𞥅𞤴𞤢𞥄𞤤𞤭.
 
𞤁𞤢𞤥𞤫 𞤯𞤫𞤲 𞤬𞤮𞤨 𞤵𞤣𞥆𞤢𞥄⹁ 𞤯𞤵𞤥 𞤱𞤮𞤲𞤢𞤲𞤭 𞤶𞤭𞤩𞤭-𞤤𞤭𞤩𞤭 𞤱𞤮𞤲𞤢𞤲𞤣𞤫 𞤮𞥅 𞤤𞤢𞥄𞤼𞤭𞤲𞤮𞥅𞤯𞤮 𞤯𞤭𞤯𞤢𞤩𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤⹁ 𞤧𞤭𞤳𞥆𞤵𞤯𞤮 𞤼𞤢𞤥𞤨𞤭𞥅 𞤬𞤮𞤼𞤢. 𞤌 𞤬𞤭𞤩𞤭 𞤪𞤵𞤼𞥆𞤢𞤺𞤮𞤤 𞤑𞤮𞤲𞤢𞥄𞤳𞤭𞤪𞤭 𞤱𞤮𞤲𞤣𞤵𞤣𞤫 𞤫 𞤼𞤢𞤥𞤰𞤭𞤲𞤢𞥄𞤪𞤫 𞤴𞤭𞤴𞤣𞤵𞤺𞤮𞤤 𞤫 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤢𞤪𞤣𞤭𞥅𞤯𞤮 𞤔𞤵𞤲𞥆𞤭𞤼𞤢𞤤 𞤮𞤲. 𞤘𞤮𞤤𞥆𞤮𞥅𞤩𞤫 𞤩𞤫𞤲 𞤳𞤢 𞤴𞤢𞥄𞤳𞤮𞤪𞤣𞤫 𞤱𞤢𞤯𞤢𞤲𞤢𞥄 𞤳𞤵𞤥𞤨𞤭𞤼𞤢𞤤⹁ 𞤳𞤢𞤣𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤸𞤮𞤤𞥆𞤭𞤼𞤢𞥄. 𞤇𞤢𞤴𞤼𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤲𞤳𞤢 𞤲𞤢𞤲𞤭𞥅 𞤯𞤵𞤥⹁ 𞤸𞤢𞤪𞤭 𞤮 𞤸𞤫𞤩𞤭𞥅 𞤴𞤮𞤤𞤲𞤣𞤫 𞤲𞤮 𞤮 𞤱𞤢𞤯𞤭𞤪𞤢 𞤶𞤵𞥅𞤯𞤫 𞤫 “𞤲𞤢𞤱𞤤𞤭𞥅𞤶𞤮” 𞤥𞤢𞤳𞥆𞤮 𞤮𞤲.
 
𞤐𞤣𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤸𞤫𞤦𞤤𞤮𞤼𞤮𞤲𞤮𞥅 𞤬𞤭𞥅 𞤪𞤵𞤼𞥆𞤢𞤺𞤮𞤤 𞤑𞤮𞤲𞤢𞥄𞤳𞤭𞤪𞤭⹁ 𞤋𞤣𞤭 𞤀𞤥𞤭𞥅𞤲 𞤫 𞤬𞤫𞤱𞤶𞤮𞤣𞤭𞥅𞤩𞤫 𞤥𞤵𞥅𞤯𞤵𞤲 𞤩𞤫𞤲 𞤳𞤢 𞤤𞤫𞤥𞤭 𞤸𞤵𞥅𞤩𞤵𞤯𞤭 (𞤪𞤢𞤲𞤧𞤫𞤻𞤫𞤥𞤢𞤲) 𞤸𞤫𞤻𞤭𞥅 𞤱𞤭𞤲𞤣𞤭 𞤳𞤢𞤴𞤣𞤭 𞤬𞤭𞥅 𞤼𞤵𞥅𞤥𞤵𞤺𞤮𞤤 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭. 𞤫 𞤲𞤣𞤫𞤪 𞤲𞤣𞤭𞥅𞤲 𞤳𞤢𞤴𞤣𞤭 𞤤𞤮𞤤𞥆𞤵𞤲𞥋𞤣𞤭⹁ 𞤩𞤫 𞤼𞤵𞥅𞤥𞤭 𞤮𞥅 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤭𞤯𞥆𞤮 𞤳𞤮𞤲𞤵 𞤲𞤺𞤵𞤲 𞤶𞤮𞤳𞥆𞤮𞤲𞥋𞤣𞤭𞤪𞤺𞤮𞤤 𞤫 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤤𞤢𞥄𞤥𞤯𞤮 𞤬𞤮𞤤𞥆𞤢𞥄𞤯𞤮 𞤮𞤲⹁ 𞤳𞤢𞤻𞤵𞤲 𞤫 𞤐𞤢𞥄𞤥𞤮𞤪𞤭 𞤚𞤢𞤪𞤢𞤱𞤮𞤪𞤫⹁ 𞤴𞤢𞥄𞤳𞤮𞤪𞤢𞥄𞤯𞤮 𞤘𞤭𞤲𞤫 𞤮𞤲 𞤃𞤢𞤪𞤮𞤳⹁ 𞤤𞤢𞥄𞤼𞤭𞤲𞤮𞥅𞤯𞤮 𞤳𞤢𞤻𞤵𞤲 𞤳𞤢𞤣𞤭 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤮𞤲𞤵⹁ 𞤼𞤢𞤱𞤼𞤭 𞤫 𞤴𞤮𞤺𞤢 𞤫 𞤧𞤮𞤬𞤼𞤵𞤩𞤫 𞤪𞤫𞤲𞤣𞤮 𞤦𞤫𞤯𞥆𞤵𞤲𞥋𞤺𞤮. 𞤉 𞤱𞤭𞤴𞤭 𞤥𞤢𞤩𞥆𞤫 𞤲𞤣𞤫𞤪 𞤲𞤣𞤭𞤲 𞤳𞤢𞤴𞤣𞤭⹁ 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭 𞤲𞤮 𞤱𞤮𞤲𞤭𞤪𞤭 “𞤬𞤫𞥅𞤱𞤲𞤵𞤼𞤵𞤺𞤮𞤤” 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤱𞤮𞤲𞤣𞤵𞤣𞤫 𞤫 𞤬𞤢𞥄𞤥𞤮𞤲𞥋𞤣𞤭𞤪𞤢𞤤 𞤫 𞤣𞤫𞤲𞤼𞤢𞤤 𞤧𞤮𞥅𞤪𞤭𞥅𞤩𞤫 𞤱𞤮𞤲𞤢𞤲𞤩𞤫 𞤥𞤮⹁ 𞤳𞤢𞤻𞤵𞤲 𞤫 𞤴𞤮𞤺𞤢 𞤫 𞤩𞤫𞥅 𞤶𞤫𞤴𞤢𞥄𞤩𞤫 𞤳𞤢 𞤬𞤫𞤣𞥆𞤫 𞤄𞤀𞤚𞤀 𞤱𞤮𞤲𞤢𞤲𞤩𞤫 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤸𞤮𞥅𞤪𞤫𞥅𞤶𞤮 𞤬𞤮𞤤𞥆𞤢𞥄𞤯𞤮 𞤮𞤲.
 
𞤉 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥒𞥓 𞤅𞤫𞥅𞤯𞤼𞤮 𞥒𞥐𞥒𞥔⹁ 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭 𞤶𞤭𞤨𞥆𞤭𞥅 𞤳𞤢 𞤼𞤫𞤤𞥆𞤮𞤪𞤣𞤫 𞤤𞤢𞥄𞤱𞤯𞤫 𞤑𞤮𞤲𞤢𞥄𞤳𞤭𞤪𞤭⹁ 𞤮 𞤬𞤫𞥅𞤱𞤲𞤭𞤪𞤭 𞤳𞤢 𞤺𞤢𞤤𞥆𞤫 𞤥𞤢𞤳𞥆𞤮 𞤑𞤵𞤲𞤼𞤭𞤴𞤢𞥄. 𞤌 𞤺𞤫𞤪𞤭 𞤮 𞤸𞤮𞤤𞥆𞤭𞤼𞤭 𞤔𞤢𞥄𞤺𞤮𞤪𞤯𞤮 𞤃𞤮𞤪𞤭𞤧𞤢𞤲𞤣𞤢 𞤑𞤵𞤴𞤢𞥄𞤼𞤫 𞤢𞤪𞤣𞤵 𞤥𞤢𞤳𞥆𞤮 𞤑𞤮𞤲𞤢𞥄𞤳𞤭𞤪𞤭. 𞤇𞤢𞥄𞤱𞤮 𞤩𞤫 𞤴𞤫𞤱𞤼𞤵𞤣𞤫 𞤧𞤫𞥅𞤯𞤢⹁ 𞤮𞤲𞤯𞤮𞤲 𞤸𞤮𞤤𞥆𞤭𞤼𞤭 𞤥𞤮 𞤬𞤭𞥅 𞤶𞤵𞥅𞤪𞤢𞤤 𞤤𞤢𞥄𞤥𞤵𞤱𞤢𞤤 𞤄𞤢𞤧𞤭𞥅𞤪𞤵 𞤐𞤶𞤢𞥄𞤴 𞤲𞤺𞤢𞤤⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲⹁ 𞤧𞤢𞥄𞤼𞤭𞥅𞤲𞤺𞤢𞤤 𞤦𞤭𞤥𞤦𞤭 𞤲𞤣𞤫𞤲 𞤻𞤢𞤤𞤲𞤣𞤫 𞤫 𞤃𞤢𞤱𞤲𞤣𞤫 𞥒𞥔 𞤅𞤫𞥅𞤯𞤼𞤮. 𞤚𞤭𞤨𞥆𞤵𞤣𞤫 𞤫 𞤯𞤵𞤥⹁ 𞤮 𞤬𞤮𞤣𞤭 𞤼𞤮𞥅𞤤𞤲𞤵𞤺𞤮𞤤 𞤥𞤮 𞤷𞤢𞤺𞥆𞤢𞤤 𞤲𞤺𞤢𞥄𞤤 𞤶𞤵𞥅𞤪𞤢𞤤 𞤤𞤢𞤱𞤯𞤢𞤱𞤢𞤤.
 
𞤉 𞤦𞤢𞥄𞤤𞤯𞤫 𞤸𞤭𞤳𞥆𞤭𞥅𞤯𞤫 𞤯𞤫𞤲⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤶𞤢𞤩𞥆𞤢𞥄 𞤳𞤢 𞤶𞤢𞥄𞤺𞤮𞤪𞤣𞤫 𞤥𞤵𞤪𞤢𞥄𞤯𞤫 𞤶𞤢𞤲𞤢𞤲𞤭 𞤱𞤮𞤲𞤣𞤫 𞤑𞤮𞥅𞤤𞤮𞥅𞤥𞤢. 𞤇𞤢𞥄𞤱𞤮 𞤳𞤮𞤬𞤤𞤫 𞤯𞤫𞤲⹁ 𞤮 𞤱𞤫𞥅𞤩𞤭𞤼𞤢𞤲𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤷𞤢𞤯𞤫𞥅𞤤𞤫 𞤺𞤮𞤤𞥆𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤮 𞤩𞤢𞤲𞤺𞤭𞤲𞤭 𞤼𞤭𞤳𞥆𞤫𞤪𞤫 𞤬𞤭𞥅 𞤲𞤵𞤤𞤫 𞤫 𞤲𞤮𞤣𞥆𞤢𞥄𞤤𞤭 𞤯𞤭 𞤮 𞤲𞤫𞤤𞤣𞤵𞤲𞤮𞥅 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤮𞤲𞤮 𞤯𞤭 𞤶𞤢𞥄𞤦𞤢𞤲𞤮𞥅𞤳𞤢. 𞤚𞤫𞤽𞤼𞤭𞤲𞤭𞥅 𞤲𞤣𞤫 𞤼𞤢𞤱𞤵𞤲𞤮𞥅 𞤫 𞤥𞤭𞥅𞤶𞤮 𞤥𞤢𞤳𞥆𞤮⹁ 𞤺𞤭𞤦𞤭 𞤳𞤢 𞤬𞤵𞤯𞥆𞤮𞥅𞤣𞤫 𞤅𞤉𞥅-𞤉𞤐-𞤉𞤈-𞤁𞤉⹁ 𞤳𞤮 𞤳𞤢𞤲𞤳𞤮 𞤩𞤢𞤣𞤲𞤭𞤼𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤱𞤮𞤲𞤭 𞤳𞤢𞤣𞤭 𞤧𞤢𞤦𞤵 𞤮𞤲 𞤼𞤮𞤯𞥆𞤫𞥅𞤣𞤫. 𞤑𞤮 𞤮 𞤱𞤢𞤯𞤭𞤪𞤢𞤲𞤭 𞤯𞤵𞤥⹁  𞤳𞤮 𞤼𞤫𞤣𞥆𞤭𞤲𞤺𞤮𞤤 𞤧𞤫𞤸𞤭𞤤𞤢𞥄𞤳𞤵 𞤲𞤺𞤵 𞤩𞤫 𞤬𞤭𞤩𞤵𞤣𞤵𞤲𞤮𞥅 𞤺𞤭𞤦𞤭 𞤬𞤫𞤱𞤲𞤣𞤵 𞤣𞤵𞥅𞤩𞤭  𞤶𞤢𞤲𞤺𞤣𞤫 (𞤫𞤤𞤼𞤮) 𞤥𞤢𞤩𞥆𞤫 𞤳𞤢 𞤤𞤫𞤴𞤣𞤭 𞤁𞤫𞤲𞤼𞤢𞤤 𞤂𞤢𞤪𞤫 𞤀𞤥𞤫𞤪𞤭𞤳. 𞤉 𞤲𞤣𞤫𞤪 𞤶𞤫𞤱𞤼𞤫 𞤥𞤢𞤩𞥆𞤫 𞤯𞤫𞤲⹁ 𞤔𞤢𞥄𞤺𞤮 𞤃𞤮𞤪𞤧𞤢𞤲𞤣𞤢 𞤑𞤵𞤴𞤢𞥄𞤼𞤫⹁ 𞤤𞤢𞤲𞤣𞤭𞥅 𞤥𞤮 𞤧𞤭 𞤮 𞤢𞤲𞤣𞤭𞤲𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤢𞤪𞤣𞤵 𞤥𞤢𞤳𞥆𞤮 𞤲𞤣𞤵𞤲. 𞤌 𞤶𞤢𞥄𞤦𞤭𞥅 “𞤌𞥅 𞤮𞥅”⹁ 𞤳𞤮𞤲𞤮 𞤮 𞤱𞤭𞤴𞤭 𞤮𞤥𞤮 𞤴𞤫𞤤𞤭𞥅 𞤴𞤭𞤴𞤣𞤵𞤺𞤮𞤤 𞤫 𞤥𞤢𞤳𞥆𞤮 𞤧𞤢𞤦𞤵𞤲𞤢 𞤶𞤮𞥅𞤲𞤭 𞤳𞤢𞤴⹁ 𞤳𞤮 𞤳𞤢𞤲𞤳𞤮 𞤼𞤢𞤲 𞤶𞤮𞤺𞤭𞥅 𞤬𞤫𞤸𞤪𞤫 𞤬𞤭𞥅 𞤧𞤢𞤯𞤼𞤫𞥅𞤲𞤣𞤫 𞤥𞤢𞤳𞥆𞤮 𞤲𞤣𞤭𞤲. 𞤔𞤢𞥄𞤺𞤮𞤪𞤯𞤮 𞤮𞤲 𞤬𞤮𞤣𞤭 𞤥𞤮 𞤸𞤵𞤤𞥆𞤭𞤼𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤮𞤲.
 
𞤑𞤭𞥅𞤳𞤭𞥅𞤯𞤫⹁ 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤲𞤮𞤣𞥆𞤭𞤼𞤢𞥄 𞤳𞤢 𞤤𞤢𞥄𞤥𞤮𞤪𞤣𞤵 𞤤𞤫𞤴𞤣𞤭. 𞤌 𞤤𞤢𞤲𞤣𞤢𞥄 𞤳𞤮 𞤴𞤮𞤱𞤭𞤼𞤭𞥅 𞤫 𞤢𞤪𞤣𞤵 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭⹁ 𞤮 𞤶𞤢𞥄𞤦𞤭𞥅 𞤮 𞤢𞤲𞤣𞤢𞥄. 𞤒𞤢𞤥𞤭𞤪𞤢𞥄 𞤴𞤮 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤲𞤮𞤣𞥆𞤫. 𞤌𞤲 𞤲𞤮𞤣𞥆𞤢𞥄⹁ 𞤮 𞤯𞤮𞤬𞤼𞤭𞥅⹁ 𞤸𞤭𞤼𞤮 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤼𞤮𞥅𞤱𞤲𞤢𞥄. 𞤌𞥅 𞤖𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤭𞤯𞥆𞤮 𞤳𞤮𞤲𞤵 𞤲𞤺𞤵𞤲 𞤱𞤮𞤲𞤭 𞤫 𞤲𞤺𞤮𞤴𞤢 𞤧𞤫𞤲𞤺𞤮⹁ 𞤮𞤥𞤮 𞤽𞤢𞤤𞤯𞤭𞤪𞤭 𞤼𞤭𞤳𞥆𞤫𞤪𞤫 𞤶𞤢𞥄𞤺𞤮𞤪𞤯𞤮 𞤮𞤲 𞤧𞤢𞤦𞤵 𞤮𞤲 𞤲𞤮 𞤫𞤼𞤢𞥄𞤣𞤫 𞤬𞤢𞤸𞤥𞤭𞤲𞤳𞤭𞤲𞤮𞥅 𞤱𞤢 𞤧𞤭 𞤳𞤮 𞤶𞤮𞥅𞤲𞤭 𞤮 𞤸𞤵𞤥𞤨𞤭𞤼𞤢𞥄 𞤬𞤭𞥅 𞤢𞤪𞤣𞤵 𞤥𞤢𞤳𞥆𞤵 𞤲𞤣𞤵𞤲. 𞤖𞤮𞥅𞤪𞤫𞥅𞤶𞤮 𞤔𞤵𞤲𞥆𞤭𞤼𞤢𞤤 𞤲𞤺𞤢𞤤 𞤤𞤢𞤲𞤣𞤭𞥅 𞤴𞤫𞤱𞤼𞤵𞤣𞤵𞤺𞤮𞤤 𞤫 𞤥𞤢𞤳𞥆𞤵. 𞤖𞤢𞤴 𞤩𞤫 𞤸𞤭𞤱𞤪𞤮𞤲𞥋𞤣𞤭𞤪𞤢𞥄𞤤𞤭⹁ 𞤮 𞤤𞤢𞤲𞤣𞤭𞥅 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤸𞤮𞤤 𞤳𞤮 𞤱𞤮𞤲𞤭 𞤧𞤢𞤦𞤵 𞤢𞤪𞤣𞤵 𞤥𞤢𞤳𞥆𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤭 𞤮 𞤢𞤤𞤢𞥄 𞤣𞤵𞤽𞤢𞤴𞤫𞥅. 𞤌𞥅 𞤳𞤢𞤣𞤭 𞤶𞤢𞥄𞤦𞤭𞥅 𞤱𞤮𞤲𞤣𞤫𞤥𞤢 𞤮 𞤼𞤮𞤽𞤢𞤲𞤢𞥄𞤳𞤢 𞤢𞤪𞤼𞤵𞤺𞤮𞤤 𞤘𞤭𞤲𞤫⹁ 𞤳𞤢𞤣𞤭 𞤸𞤢𞤪𞤭 𞤮𞤥𞤮 𞤴𞤫𞤤𞤭𞥅 𞤴𞤭𞤴𞤣𞤵𞤺𞤮𞤤 𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤬𞤭𞥅 𞤴𞤫𞥅𞤩𞤭𞤼𞤢𞤲𞤺𞤮𞤤 𞤥𞤮 𞤷𞤢𞤯𞤫𞥅𞤤𞤫 𞤬𞤫𞤱𞤼𞤵𞤯𞤫 𞤥𞤮. 𞤚𞤭𞤳𞥆𞤫𞤪𞤫 𞤩𞤢𞤤𞤫𞥅𞤪𞤫 𞤬𞤭𞤯𞤭 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤮 𞤦𞤵𞤺𞤭𞥅 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤳𞤢 𞤸𞤮𞥅𞤪𞤫 𞤼𞤢𞥄𞤦𞤢𞤤. 𞤃𞤮𞤪𞤭𞤧𞤢𞤲𞤣𞤢 𞤑𞤵𞤴𞤢𞥄𞤼𞤫 𞤰𞤫𞤼𞥆𞤭𞤼𞤭 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤶𞤮𞤳𞥆𞤭𞤲𞤼𞤭𞤲𞤭 𞤳𞤢𞤻𞤵𞤲 𞤳𞤢𞤣𞤭 “𞤽𞤭𞤻𞤮𞥅𞤶𞤫” 𞤬𞤢𞥄𞤣𞤫 𞤫 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭. 𞤌𞤲 𞤳𞤢𞤣𞤭 𞤼𞤭𞤳𞥆𞤭𞤪𞤢𞤲𞤭 𞤥𞤮 𞤧𞤢𞤦𞤵 𞤶𞤭𞤳𞥆𞤵 𞤲𞤺𞤵 𞤮 𞤱𞤮𞤲𞤭 𞤫 𞤸𞤮𞤤𞥆𞤵𞤣𞤫. 𞤍𞤵𞤥 𞤱𞤮𞤲𞤭 𞤴𞤫𞤣𞥆𞤮𞤼𞤭𞤪𞤢𞤤 𞤥𞤵𞥅𞤥𞤩𞤫 𞤸𞤢𞤳𞥆𞤵𞤲𞤣𞤫 𞤥𞤢𞤩𞥆𞤫 𞤯𞤭𞤯𞤮.
 
𞤉 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥔 𞤑𞤮𞤪𞤧𞤮 𞥒𞥐𞥒𞥔⹁ 𞤸𞤢𞤳𞥆𞤵𞤲𞥋𞤣𞤫 𞤶𞤢𞤥𞤤𞤫 𞥑𞥘 𞤫 𞥒𞥑⹁ 𞤴𞤭𞤥𞤩𞤫 𞤑𞤮𞤲𞤵 𞤁𞤮𞥅𞤤𞤫 𞤣𞤭𞥅𞤺𞤭𞤥𞥆𞤢𞥄𞤶𞤫 𞤯𞤫𞤲 𞤴𞤢𞤲𞤭 𞤫 𞤺𞤢𞤤𞥆𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤯𞤫𞤲. 𞤇𞤢𞥄𞤱𞤮 𞤩𞤫 𞤬𞤫𞤤𞥆𞤵𞤣𞤫 𞤤𞤮𞥅𞤱𞤢𞤲𞤯𞤫 𞤯𞤵𞥅𞤯𞤵𞤯𞤫 𞤫 𞤺𞤢𞤤𞥆𞤫 𞤯𞤫𞤲⹁ 𞤩𞤫 𞤧𞤵𞤨𞥆𞤭𞤼𞤭𞥅 𞤳𞤢 𞤼𞤢𞤲𞤣𞤫𞥅𞤪𞤫⹁ 𞤩𞤫 𞤲𞤢𞤲𞤺𞤭 𞤢𞤴𞤲𞤵𞤩𞤫 𞤲𞤮𞤳𞥆𞤵𞥅𞤪𞤫 𞤲𞤣𞤫𞤲⹁ 𞤩𞤫 𞤶𞤭𞥅𞤩𞤭𞤼𞤭 𞤳𞤢𞤣𞤭 𞤲𞤣𞤫𞤪 𞤧𞤵𞥅𞤣𞤵 𞤲𞤣𞤵𞤲 𞤬𞤮𞤨.
 
𞤇𞤢𞥄𞤱𞤮 𞤯𞤵𞤥⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤬𞤭𞤩𞤭 𞤴𞤢𞤸𞤵𞤺𞤮𞤤 𞤳𞤢 𞤤𞤢𞥄𞤥𞤮𞤪𞤣𞤵 𞤱𞤮𞤲𞤣𞤵𞤣𞤫 𞤫 𞤼𞤢𞤥𞤰𞤭𞤲𞤢𞥄𞤪𞤫 𞤴𞤭𞤴𞤣𞤵𞤺𞤮𞤤 𞤫 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤. 𞤌 𞤯𞤮𞤱𞤮𞤪𞤭 𞤺𞤮𞥅𞤼𞤮 𞤫 𞤢𞤴𞤲𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤩𞤫 𞤱𞤢𞤯𞥆𞤮𞤣𞤭 𞤨𞤵𞤼𞥆𞤢𞥄𞤪𞤵 (𞤥𞤮𞤼𞤢𞥄𞤪𞤵)⹁ 𞤩𞤫 𞤸𞤢𞤥𞥆𞤢𞤲𞤭 𞤑𞤢𞤤𞤵𞤥. 𞤑𞤮𞤲𞤮 𞤮 𞤲𞤮𞤣𞥆𞤭 𞤄𞤢𞤤𞤢 𞤅𞤢𞤥𞤵𞤪𞤢𞥄⹁ 𞤸𞤮𞥅𞤪𞤫𞥅𞤶𞤮 𞤼𞤮𞥅𞤱𞤵𞤯𞤮 𞤔𞤮𞤺𞤮𞤥𞤢𞤤 𞤲𞤺𞤢𞤤⹁ 𞤮 𞤢𞤲𞤣𞤭𞤲𞤭 𞤮𞤲 𞤱𞤮𞤲𞤣𞤫𞤥𞤢 𞤮𞤥𞤮 𞤴𞤢𞤸𞤵𞤣𞤫 𞤳𞤢 𞤤𞤢𞥄𞤥𞤮𞤪𞤣𞤵 𞤬𞤭𞥅 𞤴𞤭𞤴𞤣𞤵𞤺𞤮𞤤 𞤫 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢. 𞤌𞤲 𞤳𞤢𞤣𞤭 𞤸𞤮𞤤𞥆𞤭𞤼𞤢𞥄⹁ 𞤲𞤣𞤫𞤲⹁ 𞤨𞤫𞤸𞤫 𞤰𞤫𞤼𞥆𞤢𞥄 𞤬𞤭𞥅 𞤲𞤢𞤲𞤺𞤵𞤺𞤮𞤤 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤳𞤢 𞤲𞤢𞥄𞤼𞤭𞤪𞤺𞤢𞤤⹁ 𞤳𞤢𞤲𞤳𞤮 𞤫 𞤯𞤮𞤱𞤼𞤵𞤯𞤮 𞤥𞤮 𞤮𞤲.
 
𞤃𞤵𞤲𞤣𞤮𞤤 (𞤤𞤢𞥄𞤬𞤢𞥄𞤪𞤵) 𞤳𞤢 𞤸𞤮𞥅𞤪𞤫⹁ 𞤩𞤫 𞤶𞤭𞤲𞤣𞤭𞤲𞤢𞥄 𞤼𞤢𞤸𞤮 𞤲𞤣𞤫𞤪 𞤑𞤢𞤤𞤵𞤥 𞤧𞤭 𞤩𞤫 𞤲𞤢𞤩𞤢𞥄 𞤫 𞤤𞤫𞤴 𞤻𞤭𞤩𞤪𞤫 𞤧𞤵𞥅𞤣𞤵 𞤤𞤢𞥄𞤥𞤮𞤪𞤣𞤵 𞤲𞤣𞤵𞤲. 𞤔𞤢𞤲𞤺𞤮 𞤥𞤵𞥅𞤥⹁ 𞤩𞤫 𞤰𞤫𞤼𞥆𞤭𞤪𞤢𞥄 𞤧𞤮𞥅𞤪𞤭⹁ 𞤩𞤫 𞤲𞤢𞤩𞤢𞥄 𞤳𞤢 𞤀𞤪𞤣𞤮𞤪𞤣𞤫 𞤚𞤮𞥅𞤱𞤵𞤲𞥋𞤣𞤫 𞤔𞤮𞤺𞤮𞤥𞤢𞤤 𞤘𞤫𞤲𞤣𞤭𞥅𞤱𞤢𞤤 𞤬𞤭𞥅 𞤴𞤮 𞤩𞤫 𞤸𞤫𞤯𞤫. 𞤇𞤢𞥄𞤱𞤮 𞤻𞤢𞥄𞤱𞤮𞥅𞤪𞤫 𞤴𞤢𞥄𞤱𞤵𞤲𞥋𞤣𞤫⹁ 𞤫 𞤬𞤢𞤱𞤫𞥅𞤣𞤫 𞤢𞤷𞥆𞤵𞤼𞤵𞤺𞤮𞤤 𞤺𞤮𞤤𞥆𞤫 𞤪𞤫𞤬𞤼𞤭 𞤫 𞤣𞤮𞤺𞤵𞤺𞤮𞤤 𞤳𞤢 𞤶𞤢𞤲𞤢𞤲𞤭𞤪𞤭⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤶𞤵𞤳𞥆𞤭𞤲𞤭𞤪𞤢𞥄 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤶𞤮𞤱𞤭 𞤼𞤵𞥅𞤥𞤫 𞤶𞤢𞤲𞤬𞤢𞤺𞤮𞤤 𞤫 𞤶𞤮𞤺𞤢𞤺𞤮𞤤 𞤶𞤮𞤺𞤫 𞤳𞤮 𞤢𞤤𞤣𞤢𞥄 𞤫 𞤧𞤢𞤪𞤭𞤴𞤢. 𞤐𞤣𞤫𞥅𞤲 𞤻𞤢𞤤𞤲𞤣𞤫⹁ 𞤮 𞤪𞤭𞥅𞤱𞤢𞥄 𞤫 𞤤𞤭𞤥𞤼𞤮𞤤 𞤳𞤮𞤲𞤵 𞤲𞤺𞤵𞤲 𞤲𞤺𞤢𞤥 “𞤴𞤭𞤪𞤦𞤵𞤺𞤮𞤤 𞤳𞤭𞤧𞤢𞤤 𞤂𞤢𞤪𞤢𞤤⹁ 𞤦𞤮𞤲𞥆𞤵𞤺𞤮𞤤 𞤶𞤭𞤳𞥆𞤵⹁ 𞤶𞤢𞤲𞤬𞤢 𞤫 𞤱𞤮𞤨𞥆𞤵𞤺𞤮𞤤 𞤺𞤮𞤤𞥆𞤫”⹁ 𞤧𞤢𞤦𞤵𞤲𞤯𞤫 𞤤𞤫 𞤤𞤵𞤲𞤣𞤭𞥅𞤯𞤫 𞤯𞤫𞥅 𞤨𞤢𞤱𞤫 𞤯𞤫 𞤻𞤢𞥄𞤱𞤮𞥅𞤱𞤮 𞤮𞤲 𞤢𞤪𞤣𞤭𞤲𞥆𞤮𞥅 𞤻𞤢𞤤𞤲𞤣𞤫 𞤶𞤵𞤳𞥆𞤭𞤲𞤢𞤤 𞤥𞤢𞤳𞥆𞤮 𞤲𞤺𞤢𞤤.
 
𞤐𞤮 𞤼𞤭𞤶𞥆𞤮𞤪𞤢𞤲𞤮𞥅 𞤲𞤮𞤲⹁ 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤧𞤫𞥅𞤲𞤣𞤭𞤲𞤣𞤭𞤪𞤢𞥄 𞤫 𞤧𞤮𞥅𞤪𞤭𞥅𞤩𞤫 𞤲𞤶𞤫𞥅𞤯𞤭𞤯𞤮𞥅𞤩𞤫 𞤩𞤫𞤲⹁ 𞤶𞤫𞥅𞤺𞤮𞥅𞤩𞤫 𞤲𞤢𞤲𞤺𞤢𞤲𞤮𞥅𞤩𞤫 𞤩𞤫𞤲 𞤳𞤢 𞤥𞤢𞤳𞥆𞤮⹁ 𞤼𞤢𞤱𞤼𞤭 𞤯𞤮𞤱𞤼𞤵𞤲𞤮𞥅𞤯𞤮 𞤥𞤮 𞤮𞤲. 𞤑𞤢𞤲𞤳𞤮 𞤮 𞤥𞤵𞤲𞤣𞤢𞥄 𞤮 𞤲𞤢𞤩𞤢𞥄 𞤳𞤢 𞤸𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫 𞤤𞤫𞤴𞤣𞤭⹁ 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤳𞤢𞤣𞤭 𞤥𞤵𞤲𞤣𞤢𞥄 𞤲𞤢𞤩𞤭𞤪𞤢𞥄 𞤳𞤢 𞤴𞤭𞥅𞤤𞤭𞤪𞤣𞤫 𞤳𞤮𞤲𞤵 𞤣𞤮𞥅𞤤𞤫 𞤣𞤭𞤺𞤭𞤥𞥆𞤢𞥄𞤶𞤫 𞤱𞤮𞤲𞤵𞤲’𞤣𞤫 𞤳𞤢 𞤐𞤦𞤢𞤼𞤭𞤪𞤣𞤵 𞤈𞤫𞤲𞤣𞤮. 𞤇𞤢𞥄𞤱𞤮 𞤮 𞤤𞤫𞤼𞥆𞤫𞥅𞤣𞤫 𞤫 𞤲𞤣𞤫𞤪 𞤦𞤢𞥄𞤤𞤯𞤫 𞤧𞤫𞥅𞤯𞤢𞥄𞤶𞤫 𞤳𞤢 𞤤𞤢𞥄𞤥𞤮𞤪𞤣𞤵 𞤤𞤫𞤴𞤣𞤭 𞤬𞤭𞥅 𞤸𞤫𞤩𞤭𞤪𞤺𞤮𞤤 𞤥𞤮 𞤹𞤭𞤪𞥆𞤭 𞤲𞤮 𞤩𞤫 𞤶𞤮𞤳𞥆𞤭𞤪𞤢 𞤪𞤭𞥅𞤱𞤵𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤳𞤢 𞤳𞤮𞤲𞤵⹁ 𞤫 𞤢𞤣𞤮 𞤮 𞤥𞤢𞥄𞤴𞤵𞤣𞤫⹁  𞤮 𞤲𞤢𞤩𞤢𞥄 𞤫 𞤧𞤵𞥅𞤣𞤵 𞤳𞤢 𞤀𞤤𞤬𞤢 𞤑𞤮𞤲𞤣𞤫 𞤧𞤮𞤳𞤢𞤲𞤮𞥅 𞤯𞤮𞤲 𞤩𞤢𞥄𞤱𞤮 𞤲𞤢𞤲𞤺𞤫𞥅𞤣𞤫 𞤥𞤢𞤳𞥆𞤮. 𞤑𞤮 𞤫 𞤲𞤣𞤫𞤪 𞤲𞤣𞤵𞥅 𞤧𞤵𞥅𞤣𞤵 𞤮 𞤧𞤢𞤳𞥆𞤭𞤼𞤮𞤪𞤭 𞤬𞤫𞤰𞥆𞤭𞤲𞤺𞤮𞤤 𞤦𞤢𞥄𞤤𞤯𞤫 𞤥𞤢𞤳𞥆𞤮 𞤸𞤫𞤣𞥆𞤭𞥅𞤯𞤫 𞤯𞤫𞤲 𞤱𞤮𞤲𞤣𞤵𞤣𞤫 𞤫 𞤱𞤢𞤳𞥆𞤭𞤤𞤢𞥄𞤪𞤫 𞤸𞤢𞥄𞤱𞤲𞤭𞥅𞤲𞤣𞤫⹁ 𞤮𞤥𞤮 𞤥𞤭𞤴𞤢 𞤸𞤢𞥄 𞤮 𞤥𞤢𞥄𞤴𞤭: “𞤒𞤮 𞤀𞤤𞤤𞤢 𞤻𞤢𞥄𞤱𞤵 𞤸𞤢𞤳𞥆𞤵𞤲𞥋𞤣𞤫 𞤥𞤫𞥅𞤯𞤫𞤲”
 
𞤇𞤢𞥄𞤱𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤥𞤢𞥄𞤴𞤵𞤣𞤫 𞤳𞤢 𞤶𞤫𞥅𞤥𞥆𞤢𞥄𞤪𞤫 𞤖𞤮𞥅𞤪𞤦𞤭𞤪𞥆𞤫 𞤲𞤮 𞤱𞤫𞥅𞤼𞤵𞤣𞤫 𞤈𞤫𞤬𞤦𞤭𞤪𞥆𞤫⹁ 𞤻𞤤𞤢𞤲𞤣𞤫 𞥒𞥓 𞤑𞤮𞤪𞤧𞤮 𞥒𞥐𞥒𞥔⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤸𞤵𞤥𞤨𞤭𞤼𞤢𞥄⹁ 𞤮 𞤶𞤭𞤩𞤭𞥅⹁ 𞤸𞤮𞥅𞤼𞤭 𞤮 𞤴𞤢𞤥𞤭𞤪𞤭 𞤴𞤮 𞤮 𞤵𞤦𞥆𞤫 𞤳𞤭𞤧𞤢𞤲. 𞤑𞤮𞤲𞤮 𞤮 𞤸𞤵𞤥𞤨𞤭𞤼𞤭 𞤀𞤦𞤵𞥅𞤦𞤢𞤳𞤢𞤪 𞤅𞤭𞤣𞤭𞤳𞤭 𞤑𞤢𞤥𞤢𞤪𞤢 (𞤋𞤣𞤭 𞤀𞤥𞤭𞥅𞤲)⹁ 𞤶𞤢𞥄𞤺𞤮𞤪𞤯𞤮 𞤥𞤢𞤳𞥆𞤮 𞤮𞤲 𞤳𞤢 𞤲𞤣𞤫𞥅𞤲𞤳𞤢. 𞤌𞤲 𞤬𞤫𞤱𞤶𞤭 𞤴𞤮 𞤳𞤵𞤥𞤨𞤭𞤼𞤢𞤤 𞤬𞤭𞥅 𞤥𞤢𞥄𞤴𞤣𞤫 𞤲𞤣𞤫𞤲 𞤴𞤢𞤤𞤼𞤭𞤲𞤫 𞤬𞤭𞥅 𞤸𞤢𞤯𞤵𞤺𞤮𞤤 𞤸𞤢𞥄𞤤𞤢-𞤸𞤢𞥄𞤤𞤼𞤢𞥄𞤶𞤫 𞤦𞤮𞤲𞥆𞤵𞤣𞤫 “𞤲𞤢𞤲𞤮𞤲𞥋𞤣𞤭𞤪𞤢𞤤” 𞤫 𞤲𞤣𞤫𞤪 𞤳𞤮𞤲𞤵 𞤲𞤺𞤵𞤲 𞤧𞤭 𞤯𞤫 𞤣𞤵𞥅𞤥𞤭𞤳𞤫. 𞤇𞤢𞤤𞤲𞤣𞤵 𞤥𞤢𞥄𞤴𞤯𞤮 𞤮𞤲 𞤱𞤢𞤤𞥆𞤭𞤲𞤮𞤴𞤢𞥄 𞤳𞤢 𞤅𞤢𞤬𞤪𞤮𞤪𞤣𞤫 𞤋𞤻𞤢𞥄𞤧 𞤁𞤭𞥅𞤲⹁ 𞤪𞤫𞤬𞤼𞤭 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤳𞤢 𞤸𞤫𞤩𞥆𞤭𞤼𞤭𞥅 𞤬𞤭𞥅 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤. 𞤀𞤪𞤣𞤮𞤪𞤣𞤫 𞤚𞤮𞥅𞤱𞤵𞤲𞥋𞤣𞤫 𞤔𞤮𞤺𞤮𞤥𞤢𞤤 𞤘𞤫𞤲𞤣𞤭𞥅𞤱𞤢𞤤 𞤲𞤺𞤢𞤤 𞤸𞤮𞤤𞥆𞤭𞤼𞤢𞥄⹁ 𞤳𞤢𞤻𞤵𞤲 𞤳𞤢𞤣𞤭 𞤫 𞤒𞤢𞤸𞤴𞤢𞥄 𞤑𞤢𞤴𞤪𞤢𞤦𞤢𞥄 𞤑𞤢𞤦𞤢𞥄⹁ 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤙𞤢𞥄𞤱𞤮. 𞤐𞤦𞤢𞥄𞤣𞤭 𞤸𞤫𞥅𞤩𞤢𞥄 𞤲𞤮 𞤺𞤭𞤲𞤫𞤲𞤢𞥄𞤩𞤫 𞤩𞤫𞤲 𞤸𞤮𞤤𞥆𞤭𞤼𞤭𞤪𞤫𞥅 𞤫 𞤃𞤢𞤱𞤦𞤢𞥄𞤪𞤫 𞤶𞤫𞤥𞥆𞤢⹁ 𞤻𞤢𞤤𞤲𞤣𞤫 𞥒𞥕 𞤑𞤮𞤪𞤧𞤮 𞥒𞥐𞥒𞥔 𞤬𞤢𞥄𞤼𞤵𞤲𞤣𞤫 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭.
 
𞤅𞤮 𞤼𞤢𞤱𞤭𞥅 𞤷𞤮𞤤𞥆𞤭 𞤯𞤭𞤲 𞤧𞤵𞥅𞤯𞤮𞤼𞤮 𞤥𞤢𞥄𞤴𞤢⹁ 𞤳𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭⹁ 𞤸𞤫𞤲𞤢𞤲𞤢𞤲𞤮𞥅𞤯𞤮 𞤥𞤢𞥄𞤴𞤣𞤫 𞤥𞤵𞥅𞤯𞤵𞤲 𞤫 𞤨𞤫𞤤𞥆𞤭𞤼𞤢𞤤 𞤩𞤢𞥄𞤱𞤮 𞤩𞤫 𞤴𞤢𞤲𞤵𞤣𞤫 𞤫 𞤺𞤢𞤤𞥆𞤫 𞤥𞤢𞤳𞥆𞤮 𞤯𞤫𞤲⹁ 𞤬𞤭𞤩𞤭 𞤥𞤢𞥄𞤴𞤵𞤺𞤮𞤤 𞤫 “𞤶𞤵𞥅𞤯𞤫” 𞤃𞤢𞤥𞤢𞤣𞤭 𞤁𞤵𞤦𞤥𞤵𞤴𞤢. 𞤑𞤮 𞤲𞤭𞥅 𞤱𞤮𞤲𞤭𞤪𞤭 𞤼𞤭𞤥𞥆𞤮𞥅𞤣𞤫 𞤥𞤢𞤳𞥆𞤮 𞤲𞤣𞤫𞤲⹁ 𞤳𞤮 𞤲𞤭𞥅 𞤮 𞤥𞤵𞥅𞤴𞤭𞤪𞤢𞤲𞤢𞤲𞤮𞥅. 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤩𞤫 𞤩𞤫𞤲 𞤸𞤫𞤱𞤼𞤭𞤲𞤭 𞤳𞤮𞤤𞥆𞤭𞤼𞤢𞤤 𞤥𞤵𞤻𞥆𞤭𞤲𞤼𞤭𞤲𞤢𞤤 𞤸𞤢𞥄 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤼𞤢𞤲. 𞤏𞤮𞤲𞤢𞥄 𞤣𞤮𞥅 𞤫 𞤈𞤫𞤲𞤣𞤮 𞤘𞤭𞤲𞤫 𞤲𞤺𞤮𞤲⹁ 𞤧𞤢𞤳𞤢 𞤳𞤮𞤲𞤵 𞤲𞤺𞤵 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤥𞤵𞥅𞤯𞤵𞤲 𞤥𞤢𞤱𞤯𞤮 𞤱𞤵𞤪𞤭𞤲 𞤲𞤫𞤩𞤼𞤢𞥄𞤤𞤭.
𞤑𞤢 𞤧𞤢𞤳𞥆𞤭𞤼𞤮𞤪𞤵𞤲⹁ 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭 𞤵𞤦𞥆𞤭𞤪𞤢𞥄 𞤱𞤢 𞤲𞤭𞥅𞤲𞤢 𞤳𞤢𞤤𞤢 𞤲𞤭𞥅𞤶𞤮.
 
𞤑𞤮 𞤃𞤢𞤲𞤶𞤢𞥄𞤲𞤢⹁ 𞤧𞤢𞤸𞤪𞤫 𞤱𞤮𞤲𞤼𞤭𞤪𞤲𞤣𞤫 𞤳𞤢 𞤁𞤮𞤱𞤪𞤭 𞤘𞤭𞤲𞤫⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤶𞤫𞤴𞤢𞥄. 𞤑𞤮 𞤫 𞥑𞥙𞥙𞥙 𞤮 𞤲𞤢𞥄𞤼𞤭𞥅 𞤧𞤮𞤪𞤭𞤴𞤢𞥄𞤺𞤢𞤤. 𞤌 𞤲𞤢𞤩𞤢𞥄 𞤃𞤢𞤪𞤮𞤳 𞤫𞤤𞤼𞤢𞤺𞤮𞤤. 𞤌 𞤪𞤵𞤼𞥆𞤭𞥅 𞤘𞤭𞤲𞤫 𞤫 𞥒𞥐𞥐𞥓⹁ 𞤮 𞤩𞤫𞤴𞤣𞤢𞤲𞤢𞥄 𞤣𞤢𞤪𞤲𞤣𞤫. 𞤁𞤵𞥅𞤩𞤭 𞤼𞤢𞤼𞤭 𞤩𞤢𞥄𞤱𞤮 𞤯𞤵𞤥⹁ 𞤮 𞤲𞤢𞤩𞤢𞥄 𞤀𞤥𞤫𞤪𞤭𞤳 𞤩𞤫𞤴𞤣𞤭𞤼𞤢𞤺𞤮𞤤. 𞤇𞤢𞥄𞤱𞤼𞤭 𞤯𞤵𞤥⹁ 𞤮 𞤫𞤤𞤼𞤮𞤴𞤭𞤲𞤮 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫 𞤱𞤢𞤲𞤮 𞤘𞤢𞤦𞤮𞤲⹁ 𞤊𞤢𞤪𞤢𞤲𞤧𞤭⹁ 𞤃𞤭𞤧𞤪𞤢⹁…
𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤮 𞤸𞤫𞤩𞤵𞤲𞤮 𞤫 𞥒𞥐𞥑𞥙 𞤅𞤫𞥅𞤣𞤫𞥅 𞤸𞤵𞤩𞤭𞤲𞥋𞤣𞤢𞤤 𞤭𞤥𞥆𞤮𞤪𞤣𞤫 𞤫 𞤶𞤢𞥄𞤩𞤭𞥅𞤪𞤫 𞤆𞤫𞤲𞤧𞤭𞤤𞤾𞤢𞤲𞤭𞤴𞤢𞥄⹁ 𞤲𞤣𞤫𞤪 𞤤𞤫𞤴𞤣𞤭 𞤀𞤥𞤫𞤪𞤭𞤳.
𞤒𞤮𞤼𞥆𞤭𞤲𞤢𞤲𞤣𞤫 𞤬𞤭𞤪𞤼𞤢𞥄𞤲𞤣𞤫 𞤫 𞤆𞤵𞤤𞤢𞤪 𞤭𞤥𞥆𞤮𞤪𞤣𞤫 𞤫 𞤳𞤵𞤯𞤮𞤤 𞤲𞤺𞤮𞤤 𞤀𞤦𞤣𞤵𞤤𞥆𞤢𞥄𞤸𞤭 𞤓𞤥𞥆𞤵 𞤅𞤮𞥅 𞤱𞤭𞤲𞤣𞤭 𞤳𞤢 𞤸𞤫𞤤𞥆𞤮 𞤊𞤫𞤧𞤦𞤵𞤳 𞤥𞤢𞤳𞥆𞤮.
𞤄𞤀𞥄 𞤏𞤵𞥅𞤈𞤋⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤘𞤋𞤐𞤉 𞤲𞤺𞤢𞤤 𞤲𞤮 𞤴𞤢𞤸𞤵𞤲𞤮𞥅 𞤑𞤋𞤘𞤀𞤂𞤋⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤈𞤓𞤏𞤀𞤐𞤁𞤀 𞤬𞤭𞥅 𞤼𞤢𞤱𞤣𞤫𞤺𞤮𞤤 𞤫 𞤥𞤮𞤩𞤼𞤮𞤲𞥋𞤣𞤭𞤪𞤢𞤤 𞤴𞤮𞤺𞤢 𞤫 𞤳𞤮𞥅𞤸𞤮𞥅𞤩𞤫 𞤀𞤬𞤪𞤭𞤳 𞤳𞤢 𞤣𞤢𞤱𞤪𞤮 𞤫 𞤳𞤢 𞤲𞤶𞤢𞥄𞤺𞤮.
𞤑𞤮 𞤴𞤢𞤱𞤼𞤭 𞤺𞤵𞤤𞤵𞥅𞤶𞤫 𞤯𞤭𞤯𞤮 𞤸𞤮𞥅𞤪𞤫𞥅𞤩𞤫 𞤳𞤢𞤬𞤤𞤫 𞤫 𞤳𞤢𞥄𞤤𞤭𞤧𞤮𞥅𞤩𞤫 (𞤤𞤭𞤺𞥆𞤭𞤲𞤮𞥅𞤩𞤫 𞤶𞤢𞤱𞤤𞤫)⹁ 𞤫 𞤬𞤫𞤱𞤶𞤮𞥅𞤩𞤫 𞤭𞤥𞥆𞤮𞤪𞤩𞤫 𞤀𞤬𞤪𞤭𞤳 𞤫 𞤳𞤢 𞤔𞤢𞤲𞤢𞤲𞤭𞤪𞤭⹁ 𞤪𞤫𞤲𞤣𞤵𞤲𞤮 𞤑𞤋𞤘𞤀𞤂𞤋 𞤱𞤢𞤯𞤭 𞤦𞤫𞤲𞤧𞤮 𞤫 𞤼𞤭𞤲𞤼𞤭𞤣𞤮 𞤬𞤭𞥅 𞤩𞤢𞤲𞤺𞤭𞤲𞤺𞤮𞤤 𞤲𞤮 𞤥𞤵𞤪𞤢𞥄𞤯𞤭 𞤸𞤫𞥅𞤪𞤼𞤮𞤪𞤢𞥄𞤯𞤭 𞤯𞤭𞤲 𞤱𞤢𞤤𞥆𞤭𞤪𞤼𞤢 𞤩𞤢𞤥𞤼𞤵𞤺𞤮𞤤 𞤀𞤊𞤪𞤭𞤳.
𞤑𞤮 𞤫 𞤐𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥖 𞤅𞤫𞥅𞤯𞤼𞤮 𞥒𞥐𞥒𞥔⹁ 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭𞥅. 𞤑𞤮 𞤆𞤌𞥅𞤂 𞤑𞤀𞤘𞤀𞤃𞤉𞥊𞥅 𞤵𞤣𞥆𞤭𞤼𞤭 𞤶𞤮𞥅𞤯𞤲𞤣𞤫 𞤲𞤣𞤫𞤲 𞤱𞤮𞤲𞤣𞤵𞤣𞤫 𞤫 𞤸𞤮𞥅𞤪𞤫𞥅𞤩𞤫 𞤑𞤉𞤐𞤋𞤒𞤀⹁ 𞤄𞤌𞤚𞤅𞤏𞤀𞤐𞤀⹁ 𞤃𞤌𞤅𞤀𞤃𞤄𞤋𞤑 𞤫 𞤔𞤋𞤄𞤓𞤚𞤋 𞤳𞤢𞤻𞤵𞤲 𞤫 𞤀𞤪𞤣𞤮 𞤑𞤌𞤚𞤁𞤋𞤏𞤀𞥄𞤈 𞤮𞤲. 𞤑𞤮 𞤄𞤀𞥄 𞤏𞤓𞥅𞤈𞤋 𞤲𞤮𞥅𞤼𞤭𞤲𞤮𞥅 𞤫 𞤭𞤲𞤣𞤫 𞤤𞤫𞤧𞤣𞤭 𞤘𞤋𞤐𞤉 𞤲𞤣𞤭𞤲. 𞤚𞤵𞤥𞤦𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤳𞤮 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑𞥗 𞤅𞤫𞥅𞤯𞤼𞤮 𞤲𞤺𞤢𞤤 𞤸𞤵𞥅𞤩𞤭.
𞤇𞤢𞥄𞤱𞤮 𞤲𞤺𞤢𞥄𞤤 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤼𞤭𞤥𞥆𞤵𞤣𞤫⹁ 𞤄𞤀𞥄 𞤏𞤓𞥅𞤈𞤋 𞤼𞤭𞤲𞤼𞤵𞤣𞤵𞤲𞤮 𞤫 𞤘𞤭𞤲𞤫𞤲𞤢𞥄𞤩𞤫 𞤶𞤮𞥅𞤯𞤭𞥅𞤩𞤫 𞤩𞤫𞤲 𞤑𞤋𞤘𞤀𞤂𞤋. 𞤉 𞤨𞤫𞤲𞤺𞤮𞤤 𞤲𞤺𞤮𞤤 𞤮 𞤱𞤢𞤯𞤭 𞤳𞤢 𞤸𞤫𞤤𞥆𞤮 𞤊𞤉𞤅𞤄𞤓𞤑 𞤥𞤢𞤳𞥆𞤮⹁ 𞤄𞤀𞥄 𞤏𞤓𞥅𞤈𞤋 𞤸𞤮𞤤𞥆𞤭𞤼𞤭 𞤯𞤵𞤥 𞤯𞤮𞤮:
“𞤑𞤋𞤘𞤀𞤂𞤋⹁ 𞤥𞤭 𞤼𞤭𞤲𞤼𞤵𞤣𞤵𞤲𞤮 𞤫 𞤪𞤫𞤲𞤣𞤮 𞤺𞤭𞤲𞤫𞤲𞤢𞥄𞤩𞤫 𞤩𞤫𞤲 𞤱𞤮𞤲𞤣𞤵𞤣𞤫 𞤫 𞤅𞤓𞤃𞤀𞥄𞤒𞤋𞥅𞤂𞤀 𞤅𞤀𞥄𞤏𞤀𞤐𞤁𞤉⹁ 𞤴𞤢𞥄𞤳𞤮𞤪𞤢𞥄𞤯𞤮 𞤘𞤋𞤐𞤉 𞤮𞤲 𞤈𞤓𞤏𞤀𞤐𞤁𞤀. 𞤃𞤫𞤲 𞤴𞤫𞤱𞤼𞤭𞤣𞤭 𞤸𞤮𞥅𞤪𞤫 𞤴𞤭𞤴𞤼𞤢𞤲𞤣𞤫 𞤢𞤥𞤫𞤲 𞤬𞤢𞥄𞤣𞤫 𞤫 𞤤𞤫𞤴𞤣𞤭 𞤘𞤋𞤐𞤉 𞤧𞤮𞤬𞤼𞤵𞤲𞥋𞤣𞤭⹁ 𞤫 𞤺𞤮𞤤𞥆𞤫 𞤸𞤭𞤥𞥆𞤵𞤯𞤫 𞤸𞤫𞥅𞤪𞤢𞤲𞤭𞥅𞤯𞤫 𞤴𞤢𞤤𞤼𞤵𞤩𞤫 𞤩𞤫𞤲⹁ 𞤫 𞤸𞤭𞤼𞥆𞤫𞥅𞤲𞤣𞤭 𞤥𞤵𞤪𞤢𞥄𞤯𞤭 𞤸𞤫𞥅𞤪𞤼𞤮𞤪𞤢𞥄𞤯𞤭 𞤯𞤭𞤲 𞤳𞤢𞤻𞤵𞤲 𞤫 𞤧𞤵𞤳𞤢𞥄𞤩𞤫 𞤩𞤫𞤲. 𞤚𞤵𞥅𞤺𞤮𞤪𞤣𞤫 𞤫 𞤈𞤓𞤏𞤀𞤐𞤁𞤀⹁ 𞤸𞤭𞤯𞤫𞤲 𞤸𞤢𞥄𞤲𞤭 𞤸𞤭𞤱𞤵𞤣𞤫 𞤩𞤵𞥅𞤩𞤼𞤵 𞤲𞤺𞤵𞤲 𞤫 𞤶𞤮𞤺𞤮𞤲’𞤣𞤭𞤪𞤢𞤤 𞤲𞤺𞤢𞤤. 𞤃𞤫𞤲 𞤧𞤫𞥅𞤪𞤢𞥄𞤤𞤭 𞤥𞤫𞤯𞤫𞤲 𞤬𞤭𞤩𞤭 𞤱𞤢𞤴𞤤𞤭𞤪𞤺𞤮𞤤 𞤲𞤮 𞤩𞤮𞥅𞤴𞤭𞤪𞤼𞤢 𞤤𞤫𞤴𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲⹁ 𞤫 𞤸𞤵𞤩𞤭𞤲𞥋𞤣𞤢𞤺𞤮𞤤 𞤫𞤩𞥆𞤮𞥅𞤶𞤫 𞤳𞤢 𞤶𞤢𞤲𞤺𞤣𞤫 𞤫 𞤳𞤢 𞤺𞤮𞤤𞥆𞤫 𞤧𞤵𞤳𞤢𞥄𞤩𞤫 𞤩𞤫𞤲.”
𞤇𞤢𞥄𞤱𞤮 𞤯𞤵𞤲 𞤳𞤢𞤣𞤭⹁ 𞤄𞤀𞥄 𞤏𞤓𞥅𞤈𞤋 𞤼𞤵𞤯𞤢𞤲𞤭𞤲𞤮 𞤳𞤢𞤣𞤭 𞤤𞤢𞤲𞤣𞤫 𞤃𞤀𞤈𞤋𞤒𞤀𞤃 𞤑𞤌𞤐𞤉 𞤯𞤫𞤲⹁ 𞤸𞤫𞤧𞤤𞤮𞥅𞤸𞤮 TV5⹁ 𞤬𞤭𞥅 𞤳𞤮 𞤴𞤮𞤱𞤭𞤼𞤭𞥅 𞤫 𞤬𞤭𞤴𞤢𞤳𞤵𞥅𞤶𞤭 𞤘𞤋𞤐𞤉 𞤯𞤭𞤲. 𞤇𞤢𞥄𞤱𞤮 𞤮 𞤢𞤲𞤣𞤭𞤲𞤼𞤭𞤲𞤣𞤫 𞤷𞤢𞤯𞤫𞥅𞤤𞤫 𞤬𞤫𞤱𞤼𞤵𞤯𞤫 𞤘𞤋𞤐𞤉 𞤯𞤫𞤲⹁ 𞤄𞤀𞥄 𞤏𞤓𞥅𞤈𞤋 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤶𞤢𞥄𞤺𞤮𞤪𞤢𞤤 𞤘𞤋𞤐𞤉 𞤲𞤺𞤢𞤤 𞤥𞤫𞤸𞤢𞤴 𞤑𞤢𞤬𞤤𞤫 𞤤𞤢𞥄𞤥𞤵𞤴𞤢𞤲𞤳𞤫𞥅𞤶𞤫 𞤖𞤢𞤱𞤼𞤢𞥄𞤯𞤫 𞤯𞤵𞥅𞤯𞤵𞤯𞤫. 𞤉 𞤲𞤣𞤫𞤪 𞤑𞤢𞤬𞤤𞤫 𞥒𞥗𞥗⹁ 𞤼𞤭𞤥𞥆𞤢𞤼𞤢𞥄 𞤼𞤫𞥅𞤥𞤫𞤣𞤫𞤪𞤫 𞤸𞤫𞤣𞥆𞤮𞤼𞤮𞥅𞤯𞤫. 𞤈𞤫𞤬𞤼𞤭⹁ 𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤤𞤢𞥄𞤥𞤵 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤸𞤵𞥅𞤩𞤢𞤼𞤢𞥄 𞤸𞤭𞤳𞥆𞤢 𞤫 𞥒𞥐𞥒𞥔 𞤬𞤭𞥅 𞤳𞤢𞤤𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤣𞤵𞤲𞤮 𞤴𞤭𞤥𞤩𞤫 𞤘𞤋𞤐𞤉 𞤩𞤫𞤲 𞤫 𞤸𞤮𞥅𞤪𞤫𞥅𞤩𞤫 𞤁𞤉𞤐𞤘𞤖𞤀 𞤩𞤫𞤲⹁ 𞤶𞤮𞤺𞤲𞤭𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤢𞤣𞤮 𞤳𞤵𞥅𞤩𞤢𞤤 𞥒𞥐𞥒𞥔.
𞤉 𞤥𞤭𞥅𞤶𞤮 𞤄𞤀𞥄 𞤏𞤓𞥅𞤈𞤋⹁ 𞤳𞤮 𞤁𞤭𞥅𞤧𞤲𞤢𞤤 𞤬𞤭𞥅 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤨𞤫𞤼 𞤺𞤢𞤧𞤢𞤼𞤢 𞤸𞤭𞤳𞥆𞤢. 𞤑𞤮 𞤸𞤫𞤣𞥆𞤭𞥅 𞤳𞤮𞤲 𞤺𞤢𞤧𞤭𞥅 𞤱𞤮𞥅 𞤴𞤫𞥅𞤧𞤮𞥅. 𞤑𞤮𞤲𞤮 𞤮 𞤼𞤮𞤯𞥆𞤢𞥄𞤳𞤭 𞤻𞤢𞤤𞤢𞥄𞤲𞤣𞤫 𞤸𞤫𞤧𞤪𞤫⹁ 𞤲𞤣𞤫 𞤷𞤵𞤩𞤤𞤫 𞤬𞤭𞥅 𞤸𞤮𞥅𞤪𞤢𞥄𞤳𞤵 𞤲𞤺𞤵𞤲 𞤱𞤢𞤯𞤢𞤼𞤢 𞤥𞤢𞤤𞥆𞤢 𞤲𞤣𞤫 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤸𞤫𞤲𞤣𞤭𞤲𞤼𞤢 𞤲𞤦𞤫𞤯𞥆𞤵𞤩𞤫 𞤩𞤫𞤲 𞤤𞤢𞥄𞤥𞤵 𞤲𞤺𞤵𞤲.
𞤀𞤲𞤣𞤭𞤲𞤮𞥅𞤱𞤮 𞤬𞤢𞤺𞥆𞤵𞤣𞤵𞤴𞤢𞤲𞤳𞤫𞥅𞤶𞤮 𞤼𞤫𞤣𞥆𞤵𞤯𞤮 𞤥𞤮 𞤤𞤫𞤧𞤣𞤭 𞤃𞤢𞤤𞤭⹁ 𞤲𞤮 𞤬𞤢𞤱𞤢𞥄 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤯𞤭𞤯𞤭⹁ 𞤱𞤮𞤲𞤣𞤵𞤣𞤫 𞤫 𞤱𞤮𞥅𞤼𞤵𞤪𞤵 𞤴𞤢𞥄𞤬𞤫𞤼𞤫𞥅𞤲𞤣𞤵⹁ 𞤧𞤢𞤦𞤵 𞤮𞤥𞤮 𞤸𞤭𞥅𞤻𞤭 𞤶𞤵𞤲𞥆𞤭𞤼𞤢𞤤 𞤳𞤮𞤲𞤵𞤲𞤳𞤮𞤱𞤢𞤤 𞤲𞤺𞤢𞤤. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤉𞤼𞤭𞤴𞤫𞥅𞤲 𞤊𞤢𞤳𞤢𞤦𞤢𞥄 𞤅𞤭𞥅𞤧𞤮𞤳𞤮⹁ 𞤳𞤮 𞤲𞤮𞤲 𞤮 𞤭𞤲𞥆𞤫𞤼𞤫𞥅⹁ 𞤮 𞤴𞤢𞤥𞤭𞤪𞤢𞥄𞤥𞤢 𞤳𞤢𞤣𞤭 𞤴𞤮𞤩𞤵𞤺𞤮𞤤 𞤸𞤢𞤶𞤢𞤥𞤫 (𞤣𞤵𞤦𞤵𞤲𞤫) 𞤼𞤢𞤼𞤭 𞤅𞤫𞥅𞤊𞤀.
𞤌𞥅 𞤶𞤢𞥄𞤩𞤭𞤴𞤢𞤲𞤳𞤫𞥅𞤶𞤮 𞤥𞤮 𞤣𞤵𞥅𞤩𞤭 𞥔𞥑 𞤧𞤮𞤳𞤢𞥄𞤯𞤮 𞤺𞤭𞤦𞤭 𞤐𞤦𞤮𞥅𞤴𞤮 𞤲𞤮 𞤬𞤢𞤱𞤢𞥄 𞤧𞤢𞥄𞤳𞤭𞤼𞤵𞤺𞤮𞤤 𞤳𞤵𞤥𞤨𞤭𞤼𞤫 𞤬𞤫𞤬𞤭𞤲𞥋𞤣𞤢𞥄𞤯𞤫 𞤬𞤭𞥅 𞤢𞤴𞤦𞤭𞤲𞤺𞤮𞤤 𞤫 𞤦𞤮𞤲𞥆𞤵𞤺𞤮𞤤 𞤭𞤲𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤍𞤫𞥅 𞤨𞤢𞤱𞤫 𞤲𞤮 𞤸𞤵𞤥𞤮𞥅𞤲𞥋𞤣𞤭𞤪𞤭 𞤫 𞤣𞤫𞤬𞤼𞤫𞤪𞤫 𞤲𞤣𞤫 𞤮 𞤴𞤢𞤤𞤼𞤭𞤲𞤭 𞤪𞤮𞤱𞤢𞤲𞤭. 𞤆𞤢𞤱𞤫 𞤯𞤫 𞤮 𞤣𞤵𞤻𞤭𞤼𞤭𞤪𞤭 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢 𞤺𞤮𞤤𞥆𞤫 𞤥𞤢𞤳𞥆𞤮 𞤯𞤫𞤲 𞤳𞤮 𞤫 𞤺𞤮𞥅𞤲𞤺𞤢 𞤼𞤵𞥅𞤺𞤭𞥅.
𞤁𞤫𞤲𞤼𞤫 𞤬𞤭𞥅 𞤸𞤢𞥄𞤲𞤤𞤫 𞤲𞤫𞤯𞥆𞤢𞤲𞤳𞤫 𞤲𞤮 𞤱𞤭𞤴𞤭 𞤱𞤮𞤲𞤣𞤫𞤥𞤢⹁ 𞤳𞤮 𞤬𞤭𞤴𞤢𞥄𞤳𞤵 𞤮𞥅 𞤯𞤮𞥅 𞤲𞤺𞤵𞤲 𞤱𞤮𞤲𞤭 𞤧𞤢𞤳𞥆𞤭𞤼𞤮𞤪𞤵𞤲 𞤫 𞤲𞤶𞤢𞤺𞥆𞤵 𞤸𞤮𞥅𞤪𞤫 𞤬𞤫𞤤𞤮𞥅𞤩𞤫 𞤫 𞤤𞤭𞤣𞥆𞤭𞥅𞤩𞤫 𞤤𞤢𞥄𞤥𞤩𞤫 𞤧𞤮𞥅𞤪𞤭 𞤩𞤫𞤲.
𞤑𞤮 𞤫 𞤔𞤵𞤳𞤮 𞥒𞥐𞥒𞥐 𞤩𞤫𞥅 𞤰𞤢𞤱𞤭 𞤳𞤢 𞤤𞤢𞥄𞤥𞤵 𞤲𞤣𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤮𞤲𞤼𞤵𞤥𞤢⹁ 𞤬𞤮𞤤𞥆𞤢𞤲𞤮𞥅 𞤩𞤢𞥄𞤱𞤮 𞤧𞤫𞤨𞥆𞤵𞤪𞤵𞥅𞤶𞤭 𞤤𞤭𞤣𞥆𞤵–𞤤𞤢𞥄𞤥𞤵𞥅𞤶𞤭 𞤼𞤭𞥅𞤯𞤵𞤯𞤭 𞤱𞤢𞤯𞤭𞤪𞤭 𞤧𞤢𞤦𞤵 𞤲𞤮 𞤮 𞤱𞤮𞤲𞤵𞤲𞤮𞥅 𞤸𞤫𞤩𞥆𞤭𞤼𞤮𞤪𞤣𞤫 𞤥𞤵𞤪𞤼𞤢𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲.
𞤋𞤦𞤪𞤢𞥄𞤸𞤭𞥅𞤥𞤢 𞤃𞤢𞤪𞤸𞤵𞥅𞤬 𞤅𞤢𞥄𞤳𞤮⹁ 𞤼𞤉𞤬𞤢𞤲𞤮𞥅𞤱𞤮 𞤅𞤭𞥅𞤧𞤮𞤳𞤮 𞤮𞤲⹁ 𞤱𞤭𞤴𞤭 𞤳𞤭𞥅𞤼𞤮𞥅𞤪𞤫 𞤲𞤣𞤫𞤲 𞤶𞤵𞤸𞤢𞥄𞤤𞤭 𞤥𞤮⹁ 𞤳𞤢𞤣𞤭 𞤮 𞤱𞤵𞤤𞥆𞤭𞤼𞤮𞤼𞤮.
𞤌𞥅 𞤢𞤲𞤣𞤭𞤲𞤮𞥅𞤱𞤮 𞤳𞤢 𞤔𞤢𞥄𞤩𞤭𞥅𞤪𞤫 𞤄𞤢𞤥𞤢𞤳𞤮⹁ 𞤤𞤢𞥄𞤼𞤭𞤲𞤮 𞤧𞤢𞥄𞤴𞤭 𞤺𞤮𞥅 𞤣𞤭𞥅𞤧𞤭𞤲𞤫𞤼𞤫𞥅𞤯𞤮 𞤑𞤫𞤴𞤼𞤢𞥄 𞤮𞤲⹁ 𞤪𞤫𞤬𞤼𞤭 𞤮 𞤱𞤢𞤯𞤭 𞤤𞤫𞤦𞥆𞤭 𞤯𞤵𞥅𞤯𞤵𞤯𞤫 𞤮𞤥𞤮 𞤧𞤮𞤳𞤭𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥒.
𞤏𞤢𞤤𞥆𞤭𞤬𞤢𞤲𞤣𞤫 𞤤𞤢𞥄𞤼𞤭𞥅𞤲𞤣𞤫 𞤧𞤢𞤦𞤵 𞤮 𞤲𞤢𞤲𞤺𞤭𞤼𞤫𞥅𞤣𞤫 𞤳𞤫𞤧𞤵𞤲 𞤲𞤮 𞤭𞤲𞥆𞤫𞥅: 𞤃𞤢𞤦𞥆𞤭𞤲𞤮⹁ 𞤔𞤢𞤱𞤯𞤭𞤲𞤮 𞤫 𞤇𞤭𞤯𞤼𞤭𞤲𞤮 – 𞤑𞤵𞤥𞤨𞤭𞤼𞤢𞤤 𞤔𞤢𞥄𞤺𞤮𞤪𞤢𞤤 𞤬𞤫𞤱𞤲𞤣𞤮 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤃𞤢𞤤𞤭.
𞤐𞤣𞤫𞥅 𞤱𞤢𞤤𞥆𞤭𞤬𞤢𞤲𞤣𞤫 𞤲𞤮 𞤼𞤵𞥅𞤥𞤭 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤸𞤵𞥅𞤱𞤼𞤮𞤪𞤺𞤮𞤤 𞤶𞤢𞤥𞤬𞤢⹁ “𞤸𞤢𞤴 𞤨𞤫𞤲𞤢𞥄𞤤𞤫” 𞤬𞤭𞥅 𞤴𞤭𞥅𞤤𞤵𞤺𞤮𞤤 𞤥𞤭𞥅𞤶𞤮𞥅𞤶𞤭 𞤴𞤭𞤥𞤩𞤫 𞤩𞤫𞤲 𞤦𞤢𞤽𞥆𞤫 𞤥𞤢𞤩𞥆𞤫.
𞤀𞤣𞤮 𞤮 𞤲𞤢𞤲𞤺𞤫𞥅𞤣𞤫⹁ 𞤅𞤭𞥅𞤧𞤮𞤳𞤮 𞤴𞤢𞤤𞤼𞤭𞤲𞥆𞤮 𞤱𞤫𞤲𞤺𞤢𞤲𞤣𞤫 𞤳𞤢 𞤊𞤫𞤧𞤦𞤵𞤳 𞤳𞤢 𞤮 𞤤𞤢𞤲𞤣𞤭𞥅 𞤴𞤮 𞤧𞤵𞤩𞤲𞤺𞤮 𞤲𞤺𞤮𞤤 𞤤𞤢𞥄𞤼𞤭𞤲𞤫.
𞤔𞤵𞤲𞥆𞤭𞤼𞤢𞤤 𞤲𞤺𞤢𞤤 𞤴𞤭𞤴𞤭𞥅 𞤽𞤭𞤻𞤫𞥅𞤣𞤫 𞤧𞤢𞤦𞤵 𞤬𞤭𞤪𞤼𞤵𞤺𞤮𞤤 𞤥𞤢𞤩𞥆𞤫 𞤷𞤢𞤨𞥆𞤢𞤳𞤵𞤪𞤵 (𞤻𞤢𞤤𞤯𞤭𞤥𞤫𞤪𞤫) 𞤸𞤢𞥄𞤤𞤣𞤢𞥄𞤲𞤣𞤵 𞤲𞤣𞤵𞤲 𞤬𞤭𞥅 𞤤𞤵𞤥𞤦𞤭𞤲𞤮 𞤫 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵 𞤦𞤫𞤯𞥆𞤭𞤴𞤢𞤲𞤳𞤮𞤱𞤵. 𞤕𞤵𞤩𞤤𞤫 𞤧𞤢𞥄𞤼𞤭𞤲𞤢𞤲𞤮𞥅𞤯𞤫 𞤯𞤫𞤲 𞤫 𞤕𞤮𞤤𞤼𞤮 𞤬𞤢𞤩𞥆𞤭𞤲𞤢𞤲𞤮𞥅𞤥𞤢 𞤬𞤢𞥄𞤸𞤭𞤲.
𞤉 𞤦𞤢𞤺𞥆𞤫 𞤲𞤣𞤵𞥅 𞤤𞤫𞤱𞤪𞤵 𞤯𞤮𞥅⹁ 𞤼𞤢𞤱𞤣𞤢𞥄𞤩𞤫 𞤫 𞤳𞤮 𞤭𞤲𞥆𞤢𞥄 “𞤒𞤫𞤱𞤼𞤭𞤣𞤢𞤤 𞤺𞤫𞤲𞤣𞤭𞤴𞤢𞤲𞤳𞤮𞤱𞤢𞤤” 𞤼𞤮𞤪𞤭𞤳𞤫 𞤲𞤫𞥅𞤩𞤲𞤭𞤼𞤭𞤪𞤺𞤮𞤤 𞤸𞤢𞤨𞥆𞤵 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤫𞤥𞤦𞤫𞤪𞤫 𞤣𞤵𞥅𞤩𞤭 𞤼𞤢𞤼𞤭 𞤳𞤢𞤣𞤭.
𞤍𞤵𞥅𞤯𞤵𞤩𞤫 𞤫 𞤬𞤫𞤤𞤮𞥅𞤩𞤫 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤧𞤮𞤳𞤢𞥄𞤥𞤢 𞤫 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞤧𞤢𞥄𞤤𞤭𞥅𞤲𞤣𞤫. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤈𞤮𞤳𞤭𞤴𞤢 𞤁𞤵𞤥𞤦𞤵𞤴𞤢⹁ 𞤥𞤵𞤤𞤼𞤮𞥅𞤱𞤮 𞤳𞤢 𞤲𞤶𞤵𞤩𞥆𞤵𞤤𞤫 𞤶𞤮𞤳𞥆𞤮𞤲𞥋𞤣𞤭𞤪𞤢𞤤⹁ 𞤳𞤢𞤻𞤵𞤲 𞤫 𞤮𞥅 𞤧𞤮𞤬𞤼𞤵𞤯𞤮 𞤤𞤮𞤤𞥆𞤵𞤯𞤮 𞤭𞤲𞥆𞤫𞤼𞤫𞥅𞤯𞤮 𞤀𞥄𞤣𞤢𞤥𞤢 𞤄𞤫𞥅𞤲 𞤔𞤢𞤪𞤢𞥄.
𞤑𞤢𞤣𞤭⹁ 𞤫 𞤅𞤫𞥅𞤯𞤼𞤮⹁ 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤣𞤢𞤪𞤼𞤭𞤲𞤭 𞤳𞤢𞤤𞤢 𞤺𞤮𞤤𞥆𞤫 𞤣𞤢𞤱𞤪𞤮𞤴𞤢𞤲𞤳𞤫𞥅𞤶𞤫⹁ 𞤪𞤫𞤬𞤼𞤭 𞤲𞤺𞤢𞤤 𞤱𞤢𞤯𞥆𞤭𞤲𞤭 𞤳𞤭𞤦𞤭𞤪𞤮 𞤥𞤫𞤸𞤮 𞤸𞤮𞥅𞤪𞤫 𞤳𞤵𞤥𞤨𞤭𞤼𞤫 𞤣𞤢𞤱𞤪𞤮𞤴𞤢𞤲𞤳𞤫𞥅𞤶𞤫 𞤯𞤫𞤲. 
𞤉𞤺𞥆𞤢𞥄 BBC
𞤋𞤄𞤈𞤀𞥄𞤖𞤋𞥅𞤃𞤀 𞤈𞤀𞤋𞥅𞤅𞤀𞤂 𞤅𞤀𞤁𞤀𞥄𞤚𞤋⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤋𞤪𞤢𞤲 𞤲𞤣𞤭𞤲⹁ 𞤸𞤫𞤣𞥆𞤭𞤳𞤫 𞤫 𞤥𞤢𞤧𞤭𞥅𞤦𞤮 𞤩𞤢𞥄𞤱𞤮 𞤺𞤢𞤦𞤭𞤼𞤮𞥅𞤱𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤬𞤵𞤳𞥆𞤢𞥄𞤣𞤫 𞤸𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥙 𞤁𞤵𞥅𞤶𞤮 𞥒𞥐𞥒𞥔.


𞤑𞤮 𞤸𞤮𞥅𞤪𞤫 𞤨𞤫𞤤𞥆𞤫 𞤫 𞤲𞤣𞤫𞤪 𞤨𞤭𞤼𞤢𞥄𞤶𞤫 𞤳𞤢 𞤬𞤵𞤯𞤲𞤢𞥄𞤲𞤺𞤫 𞤋𞤪𞤢𞤲 𞤘𞤢𞤦𞤭𞤼𞤮𞥅𞤱𞤢𞤤 𞤲𞤺𞤢𞤤 𞤬𞤵𞤳𞥆𞤭𞥅. 𞤘𞤢𞥄𞤴𞤭 𞤸𞤮𞥅𞤪𞤫𞥅𞤶𞤮 𞤋𞤪𞤢𞤲 𞤮𞤲⹁ 𞤲𞤮 𞤼𞤢𞤱𞤢𞤲𞤮𞥅 𞤳𞤢𞤣𞤭 𞤫 𞤱𞤢𞤯𞥆𞤭𞥅𞤩𞤫 𞤲𞤺𞤢𞤤⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤫 𞤖𞤢𞤤𞤬𞤢𞥄𞤶𞤮 𞤥𞤢𞤤𞥆𞤢 𞤺𞤮𞤦𞤭𞤲𞤢𞥄𞤶𞤮 𞤀𞤶𞤢𞤪𞤦𞤢𞤴𞤶𞤢𞤲 𞤊𞤵𞤯𞤲𞤢𞥄𞤪𞤭⹁ 𞤣𞤭𞥅𞤱𞤢𞤤 𞤋𞤪𞤢𞤲 𞤲𞤢𞤲𞥆𞤢𞥄𞤲𞤺𞤫𞤴𞤢𞤲𞤳𞤮𞤱𞤢𞤤. 𞤑𞤮 𞤼𞤭𞤥𞥆𞤭 𞤴𞤭𞤥𞤩𞤫 𞤲𞤶𞤫𞥅𞤲𞤢𞤴𞤮 𞤱𞤮𞤲𞤵𞤲𞤮𞥅 𞤫 𞤲𞤣𞤫𞤪 𞤲𞤺𞤢𞥄𞤤 𞤱𞤫𞥅𞤴𞤮𞤲𞤳𞤫𞤱𞤢𞤤. 𞤖𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤼𞤭𞤶𞥆𞤢𞥄𞤳𞤢 𞤲𞤮 𞤣𞤢𞤯𞤭.


𞤋𞤄𞤈𞤀𞥄𞤖𞤋𞥅𞤃𞤀 𞤈𞤀𞤋𞥅𞤅𞤋𞥅 𞤬𞤫𞤰𞥆𞤭𞤲𞤭𞤪𞤭𞥅 𞤣𞤵𞥅𞤩𞤭 𞥖𞥓. 𞤑𞤮 𞤻𞤢𞤤𞤲𞤣𞤫 𞥑𞥙 𞤄𞤮𞤱𞤼𞤮 𞥑𞥙𞥖𞥐 𞤮 𞤶𞤭𞤦𞤭𞤲𞤢𞥄 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤃𞤢𞥃𞤸𞤢𞤣⹁ 𞤸𞤭𞤳𞥆𞤮𞤪𞤲𞤺𞤮 𞤳𞤢 𞤲𞤢𞤲𞥆𞤢𞥄𞤪𞤭 𞤋𞤪𞤢𞤲. 𞤄𞤢𞥄𞤦𞤢 𞤥𞤢𞤳𞥆𞤮 𞤬𞤫𞤰𞥆𞤭𞤲𞤭⹁ 𞤸𞤢𞤪𞤭 𞤮𞤥𞤮 𞤥𞤢𞤪𞤭 𞤣𞤵𞥅𞤩𞤭 𞤶𞤮𞤱𞤭.


𞤏𞤢𞤲𞤮 𞤋𞤥𞤢𞥄𞤥𞤵 𞤝𞤀𞤃𞤉𞥅𞤐𞤋𞥅 𞤑𞤮 𞤮 𞤧𞤫𞤴𞤣𞤭𞤴𞤢𞥄𞤶𞤮⹁ 𞤥𞤢𞥄𞤲𞤢𞥄 𞤳𞤮 𞤮 𞤼𞤢𞥄𞤲𞤭𞤪𞤢𞥄𞤱𞤮 𞤧𞤫𞤴𞤣𞤭𞤲𞤢𞥄 𞤀𞤂𞤋𞥅.𞤑𞤮 𞤫 𞤶𞤵𞥅𞤯𞤫 𞤋𞤥𞤢𞥄𞤥 𞤝𞤀𞤃𞤉𞥅𞤐𞤋𞥅 𞤮 𞤶𞤢𞤲𞤺𞤭 𞤗𞤵𞤪𞥇𞤢𞥄𞤲𞤢 𞤫 𞤣𞤭𞥅𞤲𞤢. 𞤐𞤮 𞤼𞤭𞤶𞥆𞤢𞤲𞤮𞥅 𞤳𞤢 𞤮 𞤤𞤮𞤲𞤼𞤮𞥅 𞤥𞤮 𞤳𞤢𞤣𞤭 𞤼𞤢𞤱𞤣𞤫 𞤝𞤀𞤃𞤉𞥅𞤐𞤋𞥅 𞤩𞤵𞥅𞤪𞤲𞤭𞥅 𞤣𞤵𞥅𞤩𞤭 𞥘𞥕.


𞤏𞤵𞤪𞤭𞤲 𞤳𞤮 𞤝𞤀𞤃𞤉𞥅𞤐𞤋𞥅 𞤱𞤮𞤲𞤭 𞤧𞤢𞤦𞤵 𞤮 𞤤𞤢𞥄𞤥𞤢𞥄𞤣𞤫 𞤋𞤪𞤢𞤐 𞤲𞤣𞤫 𞤮𞤲 𞤦𞤢𞤥𞤦𞤢𞤲𞥆𞤮𞥅 𞤥𞤮 𞤳𞤢 𞤧𞤵𞤩𞤮 𞤱𞤢𞤯𞤢𞥄𞤲𞤺𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥑. 𞤌𞤥𞤮 𞤫𞤩𞥆𞤵𞤲𞤮𞥅 𞤣𞤢𞤪𞤢𞤺𞤮𞤤 𞤫 𞤧𞤵𞤩𞤲𞤺𞤮 𞤧𞤢𞥄𞤼𞤭𞥅𞤲𞤺𞤮 𞤲𞤺𞤮𞤲 𞤥𞤢𞤱𞤪𞤭 𞤬𞤭 𞤸𞤢𞤨𞥆𞤵 𞤯𞤭𞤯𞤢𞤩𞤵.


𞤑𞤮 𞤃𞤓𞤖𞤀𞤃𞥆𞤀𞤁 𞤃𞤓𞤑𞤄𞤀𞤈⹁ 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲 𞤱𞤮𞤲𞤭 𞤳𞤮 𞤤𞤮𞤲𞤼𞤭𞥅 𞤥𞤮 𞤸𞤢𞥄 𞤧𞤵𞤩𞤲𞤺𞤮 𞤸𞤫𞤧𞤮 𞤱𞤢𞤯𞤫𞥅 𞤫 𞤲𞤣𞤫𞤪 𞤦𞤢𞥄𞤤𞤯𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭.
𞤙𞤢𞥄𞤱𞤮𞥅𞤪𞤫 𞤃𞤓𞤖𞤀𞤃𞥆𞤀𞤁𞤓 𞤄𞤀𞤒𞤋𞤂𞥆𞤌 𞤔𞤀𞤂𞥆𞤌⹁ 𞤤𞤮𞤤𞥆𞤭𞤪𞤯𞤮 𞤥𞤢𞤤𞥆𞤢 𞤢𞤲𞤣𞤭𞤪𞤢𞥄𞤯𞤮 𞤘𞤋𞤍𞤌 𞤊𞤓𞤂𞤇𞤉 𞤸𞤵𞥅𞤩𞤭𞥅 𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑𞥗 𞤁𞤵𞥅𞤶𞤮 𞥒𞥐𞥒𞥔 𞤳𞤢 𞤻𞤢𞥄𞤱𞤭𞤪𞤣𞤵 𞤑𞤢𞤤𞤵𞤥⹁ 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭.


𞤑𞤮 𞤻𞤢𞤤𞤲𞤣𞤫 𞥑𞥙 𞤔𞤮𞤤𞤮 𞥒𞥐𞥒𞥒⹁ 𞤘𞤭𞤯𞤮 𞤊𞤵𞤤𞤩𞤫 𞤲𞤢𞤲𞤺𞤢𞤲𞤮𞥅 𞤫 𞤲𞤣𞤫𞤪 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤅𞤢𞤸𞤪𞤫𞤳𞤢𞤤𞤭⹁ 𞤶𞤫𞤴𞤢𞥄𞤲𞤣𞤫 𞤅𞤢𞤸𞤪𞤫 𞤇𞤮𞤴𞤯𞤮 𞤲𞤣𞤫𞤪 𞤚𞤵𞤬𞤵𞤲𞤣𞤫 𞤑𞤵𞤲𞤣𞤢𞥄𞤪𞤢. 𞤇𞤢𞥄𞤱𞤮 𞤩𞤫 𞤲𞤢𞤲𞤺𞤵𞤣𞤫 𞤥𞤮⹁ 𞤩𞤫 𞤲𞤢𞤩𞤭 𞤥𞤮 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭. 𞤇𞤫 𞤬𞤢𞤱𞤭 𞤥𞤮 𞤊𞤫𞤱𞤶𞤮𞤣𞤫𞤺𞤮𞤤 𞤣𞤢𞤪𞤼𞤢𞤺𞤮𞤤 𞤤𞤢𞥄𞤥𞤵 𞤤𞤫𞤴𞤣𞤭 𞤲𞤣𞤭𞤲. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤸𞤢𞤪𞤭 𞤮𞤥𞤮 𞤧𞤮𞤳𞤢𞥄.


𞤑𞤮 𞤻𞤢𞤤𞤲𞤣𞤫 𞥒𞥕 𞤃𞤮𞤪𞤧𞤮 𞥒𞥐𞥒𞥓⹁ 𞤴𞤭𞤥𞤩𞤫 𞤩𞤫𞤲 𞤸𞤵𞤥𞤨𞤭𞤼𞤭𞥅 𞤳𞤮 𞤤𞤢𞥄𞤩𞤭 𞤬𞤢𞥄𞤣𞤫 𞤫 𞤘𞤋𞤍𞤌 𞤊𞤓𞤂𞤇𞤉⹁ 𞤲𞤣𞤫 𞤮 𞤴𞤢𞤤𞤼𞤵𞤲𞤮𞥅 𞤴𞤫𞥅𞤧𞤮 𞤳𞤭𞥅𞤼𞤮𞥅𞤱𞤮 𞤙𞤢𞥄𞤱𞤭𞤪𞤣𞤵 𞤑𞤢𞤤𞤵𞤥 𞤲𞤣𞤵𞤲. 𞤐𞤣𞤫𞤲 𞤻𞤢𞤤𞤲𞤣𞤫⹁ 𞤮 𞤬𞤢𞤱𞤢𞥄 𞤉𞤼𞤢𞥄𞤪𞤫 𞤸𞤭𞤨𞥆𞤢𞤺𞤮𞤤 𞤫 𞤬𞤫𞤱𞤶𞤮𞤣𞤫𞥅𞤺𞤮𞤤 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲. 𞤘𞤭𞤦𞤭 𞤮𞤲𞤼𞤵𞤥𞤢 𞤲𞤮𞤲⹁ 𞤸𞤢𞤪𞤭 𞤮𞤥𞤮 𞤶𞤮𞥅𞤳𞤢𞥄 𞤳𞤮 𞤢𞤤𞤣𞤢𞥄 𞤫 𞤻𞤢𞥄𞤱𞤫𞥅𞤣𞤫.


𞤙𞤢𞥄𞤱𞤫𞥅𞤣𞤫 𞤥𞤢𞤳𞥆𞤮 𞤫 𞤩𞤫 𞤮 𞤧𞤮𞤳𞤭𞤣𞤢𞥄 𞤩𞤫𞤲 𞤬𞤵𞤯𞥆𞤢𞥄𞤣𞤫 𞤱𞤮𞥅 𞤫 𞤕𞤮𞤤𞤼𞤮 𞥒𞥐𞥒𞥔. 𞤑𞤮 𞤫 𞤃𞤢𞤱𞤲𞤣𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤼𞤭𞤥𞥆𞤭. 𞤒𞤓𞤅𞤓𞤊 𞤑𞤀𞤃𞤀𞤈𞤀𞥄⹁ 𞤻𞤢𞥄𞤱𞤭𞤲𞤣𞤮𞤼𞤮𞥅𞤯𞤮 𞤤𞤢𞥄𞤥𞤵 𞤲𞤺𞤵𞤲⹁ 𞤤𞤢𞤲𞤣𞤭𞤳𞤫 𞤑𞤭𞥅𞤼𞤮𞥅𞤱𞤮 𞤮𞤲 𞤧𞤮𞤳𞤵𞤺𞤮𞤤 𞤘𞤋𞤍𞤌 𞤊𞤓𞤂𞤇𞤉 𞤫𞤥𞤦𞤫𞤪𞤫 𞤤𞤫𞤦𞥆𞤭 𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤭. 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤸𞤢𞤲𞤣𞤫⹁ 𞤻𞤢𞤤𞤲𞤣𞤫 𞥑𞥙 𞤁𞤵𞥅𞤶𞤮 𞥒𞥐𞥒𞥔⹁ 𞤼𞤭𞤥𞥆𞤭 𞤤𞤫𞤦𞥆𞤭 𞥑𞥘 𞤺𞤭𞤦𞤭 𞤮 𞤧𞤮𞤳𞤢𞥄⹁ 𞤸𞤢𞤪𞤢𞤴 𞤶𞤵𞤳𞥆𞤫𞤪𞤫 𞤲𞤣𞤫𞤲 𞤼𞤭𞤥𞥆𞤭𞥅. 𞤑𞤮𞤲𞤮 𞤳𞤭𞥅𞤼𞤮𞥅𞤱𞤮 𞤮𞤲 𞤼𞤢𞤦𞤭𞤲𞤼𞤭𞤲𞤢𞥄𞤤𞤭 𞤤𞤢𞤲𞤣𞤢𞤤 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤤𞤢𞥄𞤥𞤵 𞤲𞤺𞤵𞤲 𞤼𞤢𞤸𞤮. 𞤑𞤮 𞤫 𞤥𞤢𞤱𞤲𞤣𞤫 𞤧𞤢𞥄𞤼𞤭𞥅𞤲𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥒𞥔 𞤁𞤵𞥅𞤶𞤮 𞥒𞥐𞥒𞥔⹁ 𞤳𞤭𞥅𞤼𞤮𞥅𞤪𞤫 𞤲𞤣𞤫𞤲 𞤩𞤢𞤲𞤺𞤢𞤼𞤢. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤢𞤲𞤣𞤮𞤼𞤮𞥅 𞤧𞤭 𞤘𞤋𞤍𞤌 𞤊𞤓𞤂𞤇𞤉 𞤸𞤫𞤩𞤼𞤭𞤼𞤢𞤴 𞤸𞤮𞥅𞤪𞤫 𞤥𞤵𞥅𞤯𞤵𞤲.


𞤖𞤮𞥅𞤪𞤫 𞤳𞤮 𞤮 𞤼𞤮𞤪𞤭𞥅 𞤴𞤮 𞤘𞤋𞤍𞤌 𞤊𞤓𞤂𞤇𞤉 𞤧𞤮𞤳𞤫 𞤤𞤫𞤦𞥆𞤭 𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤭⹁ 𞤙𞤢𞥄𞤱𞤭𞤲’𞤣𞤮𞤼𞤮𞥅𞤯𞤮 𞤮𞤲⹁ 𞤲𞤮 𞤼𞤮𞤪𞤭𞥅 𞤳𞤢𞤣𞤭 𞤴𞤮 𞤘𞤋𞤍𞤌 𞤊𞤓𞤂𞤇𞤉 𞤼𞤮𞤽𞤢𞤲𞤫 𞤸𞤵𞥅𞤱𞤼𞤮𞤪𞤺𞤮𞤤 𞤲𞤶𞤵𞤩𞥆𞤵𞤤𞤫 𞤶𞤮𞤳𞥆𞤮𞤲’𞤣𞤭𞤪𞤫 𞤯𞤫𞤲 𞤫𞤥𞤦𞤫𞤪𞤫 𞤣𞤵𞥅𞤩𞤭 𞤶𞤮𞤱𞤭.


𞤑𞤮 𞤴𞤭𞤥𞤩𞤫 𞤲𞤶𞤫𞥅𞤯𞤭𞤯𞤮 𞤱𞤮𞤲𞤭 𞤳𞤮 𞤤𞤢𞥄𞤥𞤵 𞤲𞤺𞤵𞤲 𞤭𞤥𞥆𞤢𞤲𞤭𞤲𞤮𞥅. 𞤑𞤮𞤲𞤮 𞤲𞤺𞤵 𞤱𞤢𞥄𞤱𞤢𞥄𞤲𞤮 𞤱𞤢𞤯𞤵𞤣𞤫 𞤶𞤵𞤲𞤺𞤮 𞤫 𞤯𞤭𞤯𞤮 𞤫 𞤥𞤢𞤩𞥆𞤫. 𞤇𞤫𞥅 𞤬𞤮𞤨 𞤲𞤮 𞤼𞤢𞤱𞤢𞥄 𞤫 𞤥𞤮𞤶𞤮𞤦𞤫𞤪𞤫 𞤃𞤌𞥅𞤁𞤋 𞤅𞤌𞤈𞤋 𞤄𞤀𞤈𞤋 𞤱𞤭𞤴𞤫𞤼𞤫𞥅𞤲𞤣𞤫 𞤅𞤉𞥊.𞤋.𞤉𞤊.𞤁𞤉𞥊 (CIFD).


𞤖𞤢𞤳𞥆𞤵𞤲’𞤣𞤫 𞤳𞤢𞤥𞤩𞤫 𞤧𞤮𞤳𞤭𞤣𞤢𞤲𞤮𞥅𞤩𞤫 𞤩𞤫𞤲⹁ 𞤳𞤮 𞤃𞤓𞤖𞤀𞤃𞥆𞤀𞤁𞤓 𞤄𞤀𞤒𞤋𞤂𞥆𞤌 𞤐𞤄𞤀𞤂𞤁𞤉⹁ 𞤤𞤢𞥄𞤼𞤭𞥅𞤯𞤮 𞤮𞤲 𞤧𞤮𞥅𞤪𞤭𞥅𞤶𞤮 𞤫 𞤥𞤢𞤩𞥆𞤫⹁ 𞤱𞤮𞤲𞤭 𞤳𞤮 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤮𞤲 𞤼𞤮𞤪𞤭𞥅 𞤴𞤮 𞤢𞤷𞥆𞤭𞤼𞤫 𞤸𞤢𞤪𞤢 𞤬𞤢𞤱𞤢𞥄𞤳𞤢 𞤸𞤵𞥅𞤲𞤣𞤫⹁ 𞤸𞤮𞥅𞤼𞤭 𞤳𞤢𞤣𞤭 𞤮 𞤶𞤮𞤺𞤲𞤭𞤼𞤫𞥅 𞤸𞤢𞤳𞥆𞤫𞥅𞤶𞤭 𞤥𞤢𞤳𞥆𞤮 𞤯𞤭𞤲 𞤬𞤮𞤨. 𞤌 𞤤𞤢𞤲𞤣𞤢𞤲𞤭𞥅 𞤩𞤫𞤴𞤢 𞤼𞤢𞤼𞤮 𞤧𞤮𞤳𞤫𞥅𞤣𞤫 𞤤𞤫𞤦𞥆𞤭 𞤲𞤮𞥅𞤺𞤢𞤴. 𞤇𞤫𞤲 𞤳𞤮 𞤃𞤓𞤖𞤀𞤃𞥆𞤀𞤁𞤓 𞤂𞤀𞤃𞤀𞤈𞤀𞥄𞤐𞤀 𞤐𞤘𞤉𞤅𞤉 𞤫 𞤀𞤂𞤊𞤀𞥄 𞤀𞤄𞤁𞤓𞤂𞥆𞤀𞥄𞤖𞤋 𞤔𞤀𞤂𞥆𞤌 𞤳𞤢𞤻𞤵𞤲 𞤫 𞤃𞤓𞤖𞤀𞤃𞥆𞤉𞤁 𞤅𞤌𞥅. 𞤀𞤥𞥆𞤢𞥄 𞤲𞤮𞤲 𞤩𞤫𞥅 𞤯𞤭𞤯𞤮 𞤤𞤢𞥄𞤱𞤭𞥅𞤩𞤫⹁ 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤮𞤲 𞤤𞤢𞤲𞤣𞤭𞤳𞤫 𞤴𞤮 𞤩𞤫 𞤧𞤮𞤳𞤫 𞤣𞤵𞥅𞤩𞤭 𞤧𞤢𞤨𞥆𞤮 𞤻𞤢𞤤𞤲𞤣𞤫 𞤩𞤫 𞤲𞤢𞤲𞤺𞤢𞥄 𞤱𞤮𞥅.


𞤚𞤫𞤬𞤢𞤲𞤢𞤴𞤩𞤫 𞤥𞤢𞤤𞥆𞤢 𞤬𞤢𞤦𞤼𞤭𞤲𞤢𞤲𞤼𞤮𞥅𞤩𞤫 𞤩𞤫𞤲 𞤘𞤋𞤍𞤌 𞤊𞤓𞤂𞤇𞤉 𞤫 𞤧𞤮𞤳𞤭𞤣𞤢𞥄𞤩𞤫 𞤥𞤢𞤳𞥆𞤮⹁ 𞤤𞤢𞤲𞤣𞤭𞤳𞤫 𞤳𞤭𞥅𞤼𞤮𞤱𞤮 𞤮𞤲 𞤢𞤷𞥆𞤭𞤼𞤵𞤺𞤮𞤤 𞤩𞤫 𞤳𞤮 𞤢𞤤𞤣𞤢𞥄 𞤫 𞤶𞤵𞤳𞥆𞤫𞤪𞤫⹁ 𞤶𞤮𞤺𞤲𞤭𞤼𞤢𞤩𞤫 𞤳𞤢𞤣𞤭 𞤸𞤢𞤳𞥆𞤫𞥅𞤶𞤭 𞤥𞤢𞤩𞥆𞤫 𞤯𞤭𞤲.𞤔𞤮𞥅𞤲𞤭 𞤳𞤮 𞤳𞤭𞥅𞤼𞤮𞥅𞤱𞤮 𞤮𞤲 𞤸𞤫𞤯𞤢𞥄 𞤻𞤢𞤤𞤲𞤣𞤫 𞥒𞥔 𞤁𞤵𞥅𞤶𞤮.
𞤑𞤮 𞤘𞤭𞤲𞤫 𞤧𞤢𞤤𞤢𞤲𞤢𞥄 𞤳𞤮𞤲 𞤺𞤭𞤦𞤭 𞥑𞥙𞥙𞥓 𞤸𞤢𞤴 𞤢𞤣𞤮 𞤮𞤲𞤼𞤵𞤥𞤢⹁ 𞤳𞤮 𞤯𞤵𞤥 𞤅𞤫𞤲𞤫𞤺𞤢𞤤 𞤴𞤫𞤯𞤭 𞤴𞤭𞤥𞤩𞤫 𞤥𞤵𞥅𞤯𞤵𞤲 𞤩𞤫𞤲 𞤳𞤢𞤣𞤭: 𞤤𞤮𞤲𞤼𞤮𞤲𞥋𞤣𞤭𞤪𞤢𞤤 𞤁𞤭𞥅𞤧𞤲𞤢𞤲𞤳𞤮𞤱𞤢𞤤 𞤳𞤢 𞤤𞤢𞥄𞤥𞤵.
𞤖𞤮𞥅𞤪𞤫 𞤯𞤵𞤥⹁ 𞤳𞤮 𞤣𞤢𞤪𞤭𞤲𞤮𞥅𞤯𞤮 𞤮𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤤𞤢𞥄𞤥𞤵 𞤲𞤺𞤵𞤲 𞤱𞤮𞤲𞤭 𞤳𞤮 𞤣𞤵𞤪𞤱𞤢𞤲𞤮𞥅𞤱𞤮 𞤤𞤭𞤣𞥆𞤮 𞤲𞤺𞤮𞤲 𞤬𞤮𞥅𞤤𞤭 𞤫 𞤴𞤢𞤸𞤢𞤲𞤣𞤫 𞤱𞤮𞥅𞤼𞤫𞤪𞤫 𞤨𞤫𞤼. 𞤄𞤀𞤅𞤋𞥅𞤈𞤓 𞤔𞤌𞥅𞤃𞤀𞤒 𞤊𞤀𞥄𞤒 𞤬𞤮𞥅𞤤𞤭𞥅 𞤀𞤊𞤃𞤀𞤁𞤓 𞤄𞤀𞥄 𞤫 𞤧𞤵𞤩𞤲𞤺𞤮 𞤱𞤢𞤯𞤵𞤲’𞤺𞤮 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥕 𞤐𞤄𞤮𞥅𞤴𞤮 𞥒𞥐𞥒𞥔 𞤬𞤭𞥅 𞤤𞤮𞤲𞤼𞤢𞤺𞤮𞤤 𞤃𞤀𞤑𞤋 𞤅𞤀𞥄𞤂.
 𞤅𞤫𞤲𞤫𞤺𞤢𞤤𞤲𞤢𞥄𞤩𞤫 𞤩𞤫𞤲 𞤧𞤫𞤴𞤲𞤢𞥄𞤥𞤢. 𞤅𞤫𞥅𞤪𞤢𞥄𞤤𞤭⹁ 𞤅𞤫𞤲𞤫𞤺𞤢𞤤 𞤲𞤮 𞤭𞤼𞥆𞤭𞤲𞤼𞤭𞤲𞤭 𞤸𞤢𞤳𞥆𞤵𞤲𞥋𞤣𞤫 𞤤𞤫𞤴𞤯𞤫 𞤂𞤢𞤸𞤫𞥅𞤪𞤭 𞤯𞤫 𞤊𞤢𞤪𞤢𞤲𞤧𞤭 𞤳𞤢𞤪𞤸𞤵𞤲𞤮𞥅. 𞤖𞤢𞤲𞤣𞤫⹁ 𞤧𞤫𞤲𞤫𞤺𞤢𞤤𞤲𞤢𞥄𞤶𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤳𞤮 𞤬𞤢𞥄𞤪𞤮𞤪𞤢⹁ 𞤦𞤢𞤽𞥆𞤫 𞤱𞤮𞥅 𞤦𞤢𞤽𞥆𞤫 𞤯𞤫 𞤮 𞤸𞤭𞤳𞥆𞤮𞤪𞤭 𞤫 𞤣𞤢𞤱𞤪𞤮.
𞤐𞤣𞤫 𞤯𞤵𞤥 𞤲𞤮 𞤱𞤢𞤯𞤢 𞤅𞤫𞤲𞤫𞤺𞤢𞤤⹁ 𞤴𞤮𞤺𞤢 𞤫 𞤺𞤭𞤲𞤫𞤲𞤢𞥄𞤩𞤫⹁ 𞤩𞤫 𞤪𞤫𞤪𞤯𞤢𞤲𞤢𞥄𞤲𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤴𞤫𞤪𞤵 𞤳𞤮 𞤬𞤫𞤰𞥆𞤭 𞤸𞤢𞤲𞤣𞤫 𞤅𞤉𞤲𞤫𞤺𞤢𞤤 𞤫 𞥒𞥐𞥑𞥐⹁ 𞤲𞤮 𞤱𞤫𞤤𞤼𞤮𞤪𞤭 𞤳𞤢𞥄𞤱𞤢𞤳𞥆𞤫 𞤯𞤫 𞤔𞤮𞥅𞤥𞤢𞥄𞤴 𞤊𞤢𞥄𞤴 𞤱𞤢𞤯𞤭.
𞤖𞤭𞤲𞤤𞤫⹁ 𞤘𞤭𞤲𞤫 𞤳𞤢𞤣𞤭 𞤲𞤮 𞤼𞤭𞤶𞥆𞤮𞤪𞤢𞤲𞤮𞥅 𞤧𞤫𞥅𞤪𞤼𞤵𞤺𞤮𞤤 𞤺𞤭𞤦𞤭 𞥒𞥐𞥑𞥐 𞤫 𞤨𞤮𞤤𞥆𞤭𞤼𞤫 𞤳𞤢𞤻𞤵𞤲 𞤫 𞤶𞤫𞤴𞤭𞤲𞤢𞤺𞤮𞤤 𞤤𞤢𞥄𞤥𞤵. 𞤑𞤮𞤲𞤮 𞤲𞤮 𞤧𞤵𞤲𞤭𞤲𞤭 𞤼𞤢𞤱𞤵𞤣𞤫 𞤴𞤮𞤺𞤢 𞤫 𞤘𞤭𞤲𞤫𞥅𞤩𞤫 𞤩𞤫𞤲⹁ 𞤲𞤮 𞤣𞤢𞤪𞤢𞤲𞤭𞥅 𞤳𞤮 𞤸𞤢𞥄𞤲𞤢𞥄 𞤣𞤢𞤪𞤢𞤲𞤫𞥅𞤣𞤫⹁ 𞤦𞤢𞤥𞤦𞤢𞤲𞤭 𞤲𞤣𞤫𞥅 𞤮𞥅𞤻𞤢𞥄𞤪𞤫 𞤱𞤢𞤯𞤵𞤲𞥋𞤣𞤫 𞥒𞥐𞥒𞥐 𞤧𞤢𞤦𞤵 𞤩𞤫𞤪𞤲𞤣𞤫 𞤦𞤮𞤲𞤣𞤫 𞤫 𞤥𞤭𞥅𞤶𞤮𞥅𞤶𞤭 𞤧𞤵𞥅𞤯𞤭𞥅𞤯𞤭 𞤯𞤭 𞤹𞤭𞤪𞥆𞤭𞤼𞤫𞤼𞤢𞥄𞤳𞤫.
𞤖𞤢𞤲𞤣𞤫 𞤳𞤢𞤣𞤭⹁ 𞤫𞤲 𞤸𞤫𞤱𞤼𞤭𞥅 𞤫 𞤯𞤢𞤼𞤫 𞤷𞤫𞤤𞤫 𞤷𞤢𞤺𞥆𞤢𞤤 𞤨𞤮𞤤𞥆𞤭𞤼𞤢𞤤 𞥒𞥐𞥒𞥑 𞤲𞤺𞤢𞤤 𞤸𞤢𞥄𞤲𞤵𞤲𞤮𞥅𞤲𞤺𞤢𞤤 𞤬𞤫𞥅𞤱𞤲𞤭𞤼𞤵𞤣𞤫 𞤺𞤮𞥅𞤨𞤮𞤤 𞥒𞥐𞥒𞥐 𞤲𞤺𞤮𞤤. 𞤐𞤮 𞤴𞤵𞤪𞤥𞤭𞤲𞤭 𞤳𞤢 𞤼𞤢𞤱𞤢𞤼𞤢⹁ 𞤯𞤮𞥅 𞤴𞤮 𞤫𞤲 𞤺𞤮𞤤𞥆𞤵 𞤲𞤮 𞤪𞤵𞤼𞥆𞤮𞤪𞤮𞤯𞤫𞤲 𞤫 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤫𞤯𞤫𞤲 𞤵𞤳𞥆𞤭𞥅 𞤫 𞤺𞤮𞤤𞥆𞤫 𞤨𞤵𞤴𞤲𞤣𞤢𞤲 𞤬𞤭𞥅 𞤼𞤵𞤲 𞤲𞤫𞥅𞤩𞤲𞤵𞤼𞤵𞤺𞤮𞤤 𞤤𞤢𞥄𞤥𞤵 𞤤𞤵𞤥𞤦𞤮 𞤲𞤺𞤮𞤲.
𞤍𞤵𞤲𞤤𞤫⹁ 𞤧𞤭 𞤲𞤺𞤮𞥅 𞤬𞤮𞤤𞥆𞤮 𞤲𞤮 𞤶𞤮𞤳𞥆𞤮𞤲𞥋𞤣𞤭𞤪𞤲𞤮𞥅 𞤫 𞤢𞤪𞤼𞤭𞤪𞤺𞤮𞤤 𞤤𞤢𞥄𞤥𞤵 𞤣𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤺𞤵𞤲⹁ 𞤯𞤵𞤥 𞤱𞤢𞤤𞥆𞤢𞤴𞤲𞤮 𞤫𞤲 𞤼𞤢𞤦𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤶𞤢𞤩𞤼𞤵𞤺𞤮𞤤 𞤤𞤢𞥄𞤥𞤵 𞤫 𞤶𞤫𞤴𞤭𞤲𞤢𞤺𞤮𞤤 𞤲𞤺𞤵⹁ 𞤶𞤢𞤩𞤫𞤼𞤢𞥄𞤳𞤫 𞤸𞤢𞤲𞤣𞤫 𞤳𞤢𞤣𞤭 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲. 𞤑𞤮𞤲𞤮 𞤶𞤭𞤳𞥆𞤵𞥅𞤶𞤭 𞤦𞤮𞤲𞤯𞤭⹁ 𞤲𞤮 𞤶𞤵𞥅𞤼𞤭 𞤦𞤢𞥄𞤤𞤯𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲.
𞤅𞤭 𞤱𞤮𞤲𞤢𞥄 𞤯𞤵𞤲⹁ 𞤫𞤲 𞤬𞤮𞤨 𞤫𞤯𞤫𞤲 𞤢𞤲𞤣𞤭 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤁𞤮𞤧𞤼𞤫𞤪𞤫 𞥒𞥐𞥑𞥐 𞤱𞤮𞤲𞤭 𞤧𞤢𞤦𞤵 𞤮𞥅𞤻𞤢𞥄𞤪𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤣𞤫𞤲⹁ 𞤳𞤮 𞤣𞤵𞥅𞤣𞤫𞤪𞤫 𞤬𞤭𞥅 𞤤𞤢𞥄𞤥𞤵. 𞤅𞤭 𞤳𞤮 𞤴𞤮 𞤺𞤮𞥅𞤲𞤺𞤢 𞤳𞤢𞤲 𞤸𞤢𞥄𞤤𞤫⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤤𞤢𞥄𞤼𞤢𞤲𞤮𞥅𞤳𞤭 𞤲𞤫𞤯𞥆𞤮 𞤤𞤢𞥄𞤥𞤵 𞤳𞤢 𞤼𞤭𞤺𞤭𞤼𞤭𞤺𞤭⹁ 𞤥𞤢𞥄𞤨𞤭𞤲𞤮𞥅𞤯𞤮 𞤲𞤮 𞤢𞥄𞤱𞤭𞤪𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤣𞤫𞤥𞤮𞤳𞤢𞤪𞤢𞥄𞤳𞤵 𞤲𞤺𞤵 𞤮 𞤱𞤭𞤴𞤵𞤲𞤮𞥅 𞤮𞤥𞤮 𞤴𞤢𞤲𞤺𞤢𞤲𞤭𞥅 𞤳𞤮 𞤴𞤢𞤱𞤼𞤭 𞤣𞤵𞥅𞤩𞤭 𞥓𞥐.
𞤘𞤭𞤲𞤫 𞤳𞤮 𞤷𞤢𞤯𞤫𞥅𞤤𞤫 𞤴𞤭𞤥𞤩𞤫 𞤳𞤫𞤤𞤯𞤵𞤩𞤫 𞤱𞤮𞤲𞤣𞤭 𞤫 𞤥𞤵𞤵𞤲⹁ 𞤱𞤮𞤲𞤢𞥄 𞤷𞤢𞤯𞤫𞥅𞤤𞤫 𞤧𞤢𞤪𞤯𞤭 𞤫 𞤣𞤮𞤧𞤼𞤫𞤪𞤫. 𞤖𞤢𞤴 𞤧𞤭 𞤣𞤮𞤧𞤼𞤫𞤪𞤫 𞤷𞤭𞤨𞥆𞤭𞤲𞤢𞥄𞤥𞤢 𞤫 𞤥𞤫𞥅𞤯𞤫𞤲 𞤭𞤥𞥆𞤮𞤪𞤣𞤫 𞤳𞤢 𞤑𞤢𞤥𞥆𞤵⹁ 𞤲𞤣𞤫 𞤲𞤢𞤬𞤢𞤼𞤢𞥄 𞤫𞤲 𞤬𞤵𞤧 𞤧𞤮 𞤼𞤢𞤱𞤭𞥅 𞤴𞤭𞤥𞤩𞤫 𞤸𞤢𞥄𞤲𞤵𞤩𞤫 𞤩𞤫𞤲 𞤻𞤭𞥅𞤩𞤲𞤵𞤣𞤫 𞤲𞤣𞤫 𞤤𞤢𞥄𞤩𞥆𞤭𞤲𞤢𞥄 𞤩𞤫𞤪𞤯𞤫 𞤥𞤢𞤩𞥆𞤫 𞤯𞤫𞤲.
𞤏𞤮𞤲𞤢𞥄 𞤤𞤫 𞤳𞤢𞤣𞤭 𞤫 𞤣𞤢𞤱𞤪𞤮𞥅𞤩𞤫 𞤥𞤢𞤤𞥆𞤢 𞤦𞤫𞤼𞤫𞥅𞤩𞤫 𞤷𞤢𞤯𞤫𞥅𞤤𞤫 𞤘𞤭𞤲𞤫 𞤯𞤫𞤲 𞤭𞤥𞥆𞤮𞤪𞤭. 𞤉 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤧𞤢𞤳𞥆𞤭𞤼𞤭𞥅𞤯𞤭⹁ 𞤦𞤫𞤼𞤫𞥅𞤶𞤮 (𞤧𞤭𞤱𞤭𞤤𞤶𞤮) 𞤤𞤢𞥄𞤥𞤢𞥄𞤳𞤭 𞤘𞤭𞤲𞤫 𞤧𞤭 𞤱𞤮𞤲𞤢𞥄 𞤯𞤭𞥅 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤺𞤮𞤮 𞤯𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤢𞤯𞤭 𞤳𞤢 𞤤𞤢𞥄𞤥𞤵. 𞤑𞤮 𞤯𞤵𞤥 𞤱𞤮𞤲𞤭⹁ 𞤫 𞤲𞤣𞤫𞤪 𞤳𞤮 𞤩𞤢𞤣𞤲𞤭 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭⹁ 𞤢𞤪𞤣𞤢𞥄𞤳𞤭 𞤤𞤫𞤴𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲 𞤧𞤭 𞤱𞤮𞤲𞤢𞥄 𞤧𞤮𞥅𞤪𞤭𞥅𞤩𞤫: 𞤘𞤭𞤦𞤭 𞤂𞤢𞤲𞤧𞤢𞤲𞤢 𞤑𞤮𞤲𞤼𞤫 𞤸𞤢𞥄 𞤸𞤫𞤱𞤼𞤭 𞤁𞤢𞤣𞤭𞤧 𞤑𞤢𞤥𞤢𞤪𞤢⹁ 𞤸𞤭𞤳𞥆𞤭𞥅 𞤯𞤮𞤲 𞤅𞤫𞥅𞤳𞤵𞤦𞤢𞥄 𞤑𞤮𞤲𞤢𞤼𞤫𞥅 𞤸𞤢𞥄 𞤫 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤸𞤢𞤲𞤣𞤫.
𞤅𞤮𞥅𞤪𞤭 𞤩𞤢𞥄𞤱𞤮 𞤧𞤮𞥅𞤪𞤭⹁ 𞤸𞤮𞥅𞤪𞤫 𞤯𞤵𞤥⹁ 𞤲𞤮 𞤱𞤮𞥅𞤣𞤭 𞤬𞤢𞥄𞤤𞤢𞥄𞤩𞤫 𞤴𞤮 𞤫𞤲 𞤺𞤮𞤥𞤯𞤭𞤲 𞤱𞤮𞤲𞤣𞤫𞤥𞤢 𞤶𞤭𞥅𞤩𞤮𞤤𞤣𞤵 𞤘𞤭𞤲𞤫 𞤲𞤣𞤵𞤲 𞤳𞤮 𞤫 𞤣𞤢𞤱𞤪𞤮𞥅𞤩𞤫 𞤩𞤫𞤲 𞤬𞤢𞤱𞤭𞥅؟
𞤉𞤯𞤫𞤲 𞤸𞤢𞥄𞤲𞤭 𞤢𞤲𞤣𞤵𞤣𞤫⹁ 𞤤𞤢𞥄𞤥𞤵 𞤧𞤮𞥅𞤪𞤭 𞤱𞤢𞤯𞤢𞥄𞤳𞤭. 𞤅𞤵𞤳𞤢𞥄𞤩𞤫 𞤀𞤬𞤪𞤭𞤳 𞤩𞤫𞤲 𞤢𞤲𞤣𞤵𞤲𞤮 𞤯𞤵𞤲 𞤲𞤫𞥅𞤩𞤭𞥅. 𞤑𞤮 𞤯𞤵𞤥 𞤢𞤣𞥆𞤵𞤲𞤮𞥅 𞤴𞤮 𞤩𞤫 𞤥𞤵𞤪𞤼𞤵 𞤫 𞤳𞤭𞤼𞤢𞥄𞤤𞤫 𞥑𞥙𞥙𞥐 𞤸𞤢𞥄 𞤫 𞤬𞤵𞤯𞥆𞤮𞥅𞤣𞤫 𞤳𞤭𞤼𞤢𞥄𞤤𞤫 𞥒𞥐𞥐𞥐 𞤬𞤭𞥅 𞤸𞤢𞤲𞤣𞤭𞤲𞤺𞤮𞤤 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤪𞤵𞤼𞥆𞤮𞥅 𞤳𞤢 𞤣𞤢𞥄𞤳𞤢𞥄𞤶𞤭. 𞤌𞤲𞤼𞤵𞤥𞤢 𞤲𞤵𞤲⹁ 𞤳𞤮 𞤧𞤮𞥅𞤪𞤭 𞤤𞤢𞥄𞤥𞤭𞤲𞤮𞥅 𞤫 𞤳𞤮 𞤸𞤫𞥅𞤱𞤭 𞤫 𞤤𞤫𞤴𞤯𞤫 𞤖𞤭𞥅𞤪𞤲𞤢 𞤀𞤬𞤪𞤭𞤳 𞤯𞤫𞤲.
𞤏𞤮𞤲𞤢𞥄 𞤣𞤮𞥅 𞤴𞤮 𞤫𞤲 𞤴𞤫𞤶𞥆𞤭𞤼𞤵⹁ 𞤧𞤭𞤳𞥆𞤫𞤲 𞤱𞤮𞤲𞤣𞤫𞤥𞤢 𞤫𞤲 𞤥𞤫𞥅𞤯𞤢𞥄𞤤𞤭 𞤤𞤢𞥄𞤥𞤵 𞤧𞤮𞥅𞤪𞤭 𞤼𞤢𞤸𞤮. 𞤉𞤲 𞤴𞤢𞤲𞤺𞤮𞤣𞤭𞤲𞤮𞤳𞤫 𞤫 𞤥𞤵𞥅𞤯𞤵𞤲 𞤸𞤢𞥄 𞤼𞤢𞤱𞤵𞤯𞤫𞤲 𞤶𞤢𞤳𞤢 𞤤𞤢𞥄𞤥𞤵 𞤧𞤮𞥅𞤪𞤭⹁ 𞤳𞤮 𞤸𞤢𞤧𞤭𞥅 𞤳𞤮𞤲⹁ 𞤳𞤮 𞤲𞤺𞤵 𞤥𞤢𞤧𞤭𞥅𞤦𞤮 𞤲𞤺𞤮 𞤫𞤲 𞤴𞤫𞤤𞤢𞥄𞤳𞤭 𞤴𞤮 𞤬𞤭𞤤𞥆𞤮.
𞤉𞤯𞤫𞤲 𞤸𞤢𞥄𞤲𞤭 𞤬𞤭𞥅𞤲𞤢𞥄𞤣𞤫 𞤫 𞤳𞤮 𞤬𞤫𞤰𞥆𞤭 𞤳𞤮𞤲⹁ 𞤬𞤭𞤩𞤫𞤲 𞤱𞤢𞤳𞥆𞤭𞤤𞤢𞤲𞤢𞤺𞤮𞤤 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤢𞤪𞤣𞤭𞤲𞤢 𞤳𞤮𞥅𞤸𞤮𞥅𞤩𞤫 𞤧𞤮𞥅𞤦𞤫𞥅𞤩𞤫⹁ 𞤱𞤭𞤳𞥆𞤮𞥅 𞤤𞤢𞥄𞤥𞤵𞥅𞤶𞤭 𞤲𞤶𞤢𞤺𞥆𞤵 𞤬𞤮𞤼𞤭 𞤧𞤭 𞤳𞤮 𞤧𞤮𞥅𞤪𞤭 𞤥𞤢𞤤𞥆𞤢 𞤳𞤮 𞤦𞤫𞤼𞤫.
𞤑𞤵𞤯𞤮𞤤 𞤀𞤦𞤣𞤵𞤤𞥆𞤢𞥄𞤸𞤭 𞤔 𞤄𞤀𞤈𞤋
𞤑𞤮 𞤤𞤫𞤱𞤪𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲 𞤱𞤮𞤲𞤭 𞤤𞤫𞤱𞤪𞤵 𞤶𞤫𞥅𞤲𞤢𞤴𞤢𞤩𞤵𞤪𞤵 𞤸𞤭𞤼𞤢𞥄𞤲𞤣𞤫 𞤲𞤣𞤫𞤲. 𞤑𞤮 𞤫 𞤥𞤢𞤴𞤪𞤵 𞤳𞤢𞤣𞤭 𞤗𞤵𞤪𞥇𞤢𞥄𞤲𞤢𞥄𞤪𞤫 𞤲𞤣𞤫𞤲 𞤼𞤫𞤤𞥆𞤭𞤲𞤢𞥄. 𞤏𞤢𞤲𞤮 𞤯𞤭𞤴𞤢 𞤤𞤫𞤦𞥆𞤭 𞤥𞤢𞤸𞤭𞥅𞤯𞤭 𞤫 𞤤𞤫𞤱𞤤𞤫𞤱𞤢𞤤 𞤲𞤺𞤢𞤤⹁ 𞤤𞤫𞤱𞤪𞤵 𞤧𞤵𞥅𞤥𞤢𞤴𞤫𞥅 𞤳𞤮 𞤦𞤢𞥄𞤤𞤯𞤫 𞥒𞥙 𞤱𞤢𞤤𞥆𞤢 𞥓𞥐 𞤼𞤭𞤥𞥆𞤭𞤪𞤼𞤢.
𞤔𞤵𞥅𞤤𞤯𞤮 𞤳𞤢𞤤𞤢 𞤸𞤫𞤤𞥆𞤭𞤬𞤢𞥄𞤯𞤮⹁ 𞤧𞤫𞤤𞥆𞤵𞤯𞤮 𞤲𞤮 𞤱𞤢𞤯𞥆𞤭𞤲𞤢𞥄 𞤸𞤮𞥅𞤪𞤵𞤺𞤮𞤤 𞤲𞤣𞤵. 
𞤑𞤮 𞤱𞤮𞤲𞤭 𞤸𞤮𞥅𞤪𞤵𞤺𞤮𞤤⹁ 𞤳𞤮 𞤲𞤣𞤫 𞤮𞤲𞤼𞤭𞤺𞤭 𞤱𞤮𞤯𞤮𞤼𞤮𞥅 𞤻𞤢𞥄𞤥𞤣𞤵 𞤫 𞤲𞤶𞤢𞤪𞤢𞤥 𞤺𞤭𞤤𞤢 𞤳𞤢 𞤱𞤫𞥅𞤲𞤣𞤮𞥅𞤺𞤮 𞤸𞤢𞥄 𞤳𞤢 𞤥𞤵𞤼𞤢𞤤 𞤲𞤢𞥄𞤲𞤺𞤫. 𞤇𞤫𞤴𞤯𞤮 𞤱𞤮𞤲𞤯𞤮 𞤥𞤵𞥅𞤴𞤲𞤭𞤲𞤣𞤫⹁ 𞤻𞤢𞤱𞤯𞤮 𞤥𞤮 𞤱𞤢𞥄𞤱𞤢𞤼𞤢𞥄⹁ 𞤣𞤫𞤦𞥆𞤮 𞤬𞤭𞥅𞤤𞤭𞥅𞤯𞤮⹁ 𞤫 𞤧𞤫𞤼𞤫𞥅𞤶𞤮⹁ 𞤩𞤫𞥅 𞤬𞤮𞤨 𞤲𞤮 𞤴𞤢𞥄𞤲𞤢𞤲𞤢𞥄 𞤬𞤢𞤩𞥆𞤭𞤲𞤺𞤮𞤤 𞤳𞤮𞥅𞤪𞤳𞤢 𞤳𞤢𞤲 𞤸𞤢𞥄 𞤲𞤣𞤫 𞤲𞤫𞤱𞤢𞤲𞤭𞥅 𞤩𞤫 𞤱𞤮𞥅.
𞤊𞤭𞥅 𞤳𞤢𞤤𞤢 𞤸𞤮𞥅𞤪𞤵𞤺𞤮𞤤 𞤧𞤵𞥅𞤥𞤢𞤴𞤫𞥅 𞤳𞤮 𞤴𞤢𞤥𞤭𞤪𞤮𞥅𞤪𞤫 𞤭𞤥𞥆𞤮𞤪𞤲𞤣𞤫 𞤀𞤤𞤤𞤢⹁ 𞤳𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤱𞤮𞤲𞤢𞤲𞤣𞤫 𞤲𞤫𞤯𞥆𞤢𞤲𞤳𞤫. 𞤖𞤢𞤴 𞤧𞤢𞤬𞤪𞤮𞥅𞤩𞤫 𞤩𞤫𞤲 𞤱𞤭𞤲𞤣𞤢𞤲𞤢𞤴 𞤻𞤢𞤱𞤩𞤫 𞤳𞤮𞥅𞤪𞤳𞤢. 
𞤐𞤮 𞤼𞤢𞤱𞤢𞥄 𞤫 𞤲𞤢𞤬𞤮𞥅𞤶𞤫 𞤳𞤮𞥅𞤪𞤳𞤢 𞤢𞤲𞤣𞤢𞥄𞤯𞤫 𞤯𞤫𞤲:
𞤑𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲 𞤼𞤢𞤸𞤮.
𞤃𞤮 𞤸𞤮𞥅𞤪𞤭𞥅 𞤲𞤮𞤲⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤬𞤢𞤲𞤼𞤭𞤲 𞤻𞤢𞥄𞤥𞤣𞤵 𞤲𞤣𞤵𞤲 𞤳𞤢 𞤬𞤫𞤱𞤲𞤣𞤮 𞤸𞤵𞤥𞤼𞤢𞤺𞤮𞤤. 𞤏𞤮𞤲𞤢𞥄 𞤴𞤮 𞤮 𞤻𞤢𞥄𞤥𞤵 𞤫 𞤶𞤮𞥅𞤯𞤢𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤮 𞤻𞤢𞥄𞤥𞤢𞤴𞤲𞤮𞥅 𞤳𞤮𞤲 𞤬𞤮𞤨 𞤫 𞤲𞤣𞤫𞤪 𞤻𞤢𞤤𞥆𞤢𞤤 𞤲𞤺𞤢𞤤. 𞤑𞤮 𞤴𞤮 𞤮𞤲𞤼𞤭𞤺𞤭 𞤸𞤢𞤳𞤭𞤲𞤣𞤭𞤲 𞤻𞤢𞤥𞤣𞤵 𞤲𞤣𞤵𞤲⹁ 𞤯𞤵𞤯𞥆𞤭𞤲𞤮𞤪𞤢 𞤣𞤭𞤥𞤯𞤫 𞤤𞤫𞤯𞥆𞤫 𞤫 𞤳𞤢𞥄𞤳𞤭 𞤥𞤢𞤤𞥆𞤢 𞤳𞤫𞤷𞥆𞤭 𞤷𞤵𞤲𞤼𞤵𞥅𞤶𞤫 𞤯𞤭𞤲. 𞤑𞤮 𞤴𞤮 𞤮 𞤪𞤫𞥅𞤲𞤮 𞤳𞤢𞤣𞤭 𞤫 𞤬𞤢𞤲𞤼𞤭𞤲𞤺𞤮𞤤 𞤤𞤢𞤥𞤯𞤢𞤲 (𞤥𞤢𞤲𞤣𞤢𞤲) 𞤥𞤢𞥄 𞤧𞤵𞤳𞥆𞤢𞤪 (𞤨𞤫𞤪𞤳𞤢𞤲).
𞤒𞤮 𞤀𞤤𞤤𞤢 𞤲𞤫𞤱𞤭𞤲𞤢𞤲 𞤫𞤲 𞤼𞤭𞤥𞥆𞤭𞤲𞤺𞤮𞤤 𞤸𞤭𞤳𞥆𞤢⹁ 𞤌 𞤼𞤢𞤱𞤲𞤢 𞤫𞤲 𞤥𞤢𞤱𞤪𞤭.
𞤑𞤮 𞤻𞤢𞤤𞤲𞤣𞤫 𞥒𞥔 𞤐𞤄𞤮𞥅𞤴𞤮 𞤱𞤮𞤲𞤭 𞤻𞤢𞤤𞤢𞥄𞤲𞤣𞤫 𞤼𞤮𞤯𞥆𞤢𞥄𞤲𞤣𞤫 𞤲𞤣𞤫𞤲 𞤬𞤭𞥅 𞤧𞤵𞤩𞤲𞤺𞤮 𞤲𞤺𞤮𞤲 𞤅𞤉𞤐𞤉𞤘𞤀𞤂. 𞤑𞤮 𞤲𞤣𞤫𞤲 𞤻𞤢𞤤𞤢𞥄𞤲𞤣𞤫 𞤃𞤀𞤑𞤋 𞤅𞤀𞤂 𞤧𞤵𞤩𞤭𞥅 𞤩𞤢𞥄𞤱𞤮 𞤲𞤣𞤫 𞤐𞤄𞤀𞤚𞤓 𞤁𞤌𞤅𞤚𞤉𞤈𞤉𞤒𞤀𞤐𞤑𞤌𞥅𞤈𞤓 𞤲𞤣𞤵𞤲 𞤦𞤮𞤪𞤼𞤵𞤲𞤮𞥅 𞤧𞤢𞤪𞤯𞤮𞤤 𞤲𞤺𞤮𞤤 𞤧𞤢𞤪𞤯𞤮𞥅𞤩𞤫 𞤩𞤫𞤲 𞤰𞤫𞤼𞥆𞤵𞤲𞤮𞥅 𞤬𞤭𞥅 𞤣𞤭𞤪𞤼𞤭𞤲𞤺𞤮𞤤 𞤧𞤵𞤩𞤲𞤺𞤮 𞤲𞤺𞤮𞤲 𞤸𞤢𞥄 𞤻𞤢𞤤𞤲𞤣𞤫 𞥑𞥕 𞤄𞤮𞤱𞤼𞤮 𞥒𞥐𞥒𞥔.


𞤐𞤄𞤢𞤼𞤵 𞤲𞤺𞤵𞤲 𞤱𞤭𞤴𞤵𞤲𞤮 𞤱𞤮𞤲𞤣𞤫𞤥𞤢 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭  𞤅𞤉𞤐𞤉𞤘𞤀𞤂 𞤲𞤣𞤫𞤲 𞤴𞤢𞥄𞤲𞤢𞥄 𞤴𞤮 𞤸𞤢𞤨𞥆𞤵 𞤸𞤮𞥅𞤪𞤫𞥅𞤶𞤮 𞤮𞤲 𞤣𞤭𞤪𞤼𞤭𞤲𞤫 𞤸𞤢𞤴 𞤧𞤭 𞤲𞤺𞤢𞤲𞤼𞤮 𞤲𞤮 𞤱𞤮𞥅𞤣𞤭. 𞤖𞤢𞤨𞥆𞤵 𞤃𞤀𞤑𞤋 𞤅𞤀𞤂 𞤲𞤺𞤵𞤲 𞤳𞤮 𞤫 𞤦𞤢𞤺𞥆𞤫 𞤤𞤫𞤱𞤪𞤵 𞤅𞤫𞥅𞤯𞤼𞤮 𞤢𞤪𞤮𞥅𞤪𞤵 𞤯𞤮𞤮 𞤸𞤵𞥅𞤩𞤢𞤼𞤢𞥄.


𞤅𞤭 𞤕𞤵𞤩𞤢𞤤 𞤲𞤺𞤢𞤤 𞤤𞤢𞥄𞤼𞤮𞤪𞤭𞥅 𞤲𞤮 𞤫𞤩𞥆𞤭𞤪𞤢𞥄 𞤲𞤮𞤲⹁ 𞤸𞤢𞤪𞤢𞤴 𞤼𞤢𞤦𞤭𞤼𞤭𞥅 𞤓𞤅𞤃𞤀𞥄𞤐 𞤅𞤌𞤐𞤑𞤌 𞤫 𞤑𞤀𞤈𞤋𞥅𞤃 𞤏𞤀𞥄𞤁 𞤱𞤢𞥄𞤱𞤢𞤼𞤢𞥄 𞤼𞤢𞤱𞤫𞥅𞤣𞤫 𞤸𞤭𞤳𞥆𞤢.


𞤊𞤭𞥅 𞤳𞤢𞤤𞤢 𞤐𞤄𞤀𞤚𞤓 𞤁𞤌𞤅𞤚𞤉𞤈𞤉𞤒𞤀𞤐𞤑𞤌𞥅𞤈𞤓 𞤲𞤣𞤵𞤲 𞤶𞤢𞤩𞤭𞥅 𞤬𞤫𞤱𞤶𞤮𞥅𞤪𞤫 𞤃𞤀𞤑𞤋 𞤅𞤀𞤂 𞤲𞤣𞤫𞤲⹁ 𞤳𞤮𞤤𞥆𞤭𞤼𞤢𞤤 𞤬𞤭𞥅 𞤻𞤢𞤤𞤢𞥄𞤲𞤣𞤫 𞤲𞤣𞤫𞤲 𞤴𞤢𞤤𞤼𞤭𞤲𞤢𞥄𞤳𞤢 𞤼𞤢𞤸𞤮.


𞤁𞤵𞤳𞤵𞤺𞤮𞤤 (𞤑𞤢𞤥𞤨𞤢𞥄𞤻) 𞤬𞤭𞥅 𞤷𞤵𞤩𞤢𞤤 𞤲𞤺𞤢𞤤⹁ 𞤳𞤮 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥐 𞤐𞤄𞤮𞥅𞤴𞤮 𞤬𞤵𞤯𞥆𞤮𞤼𞤮𞥅. 𞤀𞤣𞤮 𞤃𞤀𞤑𞤋 𞤅𞤀𞤂 𞤬𞤭𞤩𞤵𞤣𞤫 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫⹁ 𞤮 𞤧𞤢𞥄𞤴𞤲𞤵𞤲𞤮 𞤶𞤢𞥄𞤺𞤮𞤪𞤢𞤤 𞤀𞤖𞤃𞤀𞤁𞤓 𞤄𞤀𞥄 𞤲𞤺𞤢𞤤 𞤬𞤭𞥅 𞤲𞤮 𞤮𞤲 𞤱𞤢𞥄𞤱𞤭𞤪𞤢 𞤴𞤭𞥅𞤤𞤢𞥄𞤣𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲 𞤣𞤵𞤳𞤢𞤲𞤢 𞤸𞤮𞥅𞤪𞤫 𞤥𞤵𞥅𞤯𞤵𞤲.


𞤑𞤮 𞤅𞤋𞤁𞤋𞤑𞤋 𞤑𞤀𞤄𞤀⹁ 𞤤𞤢𞥄𞤼𞤭𞤲𞤮𞥅𞤯𞤮 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤲𞤣𞤫𞤪𞤶𞤭 𞤫 𞤳𞤢 𞤳𞤭𞤧𞤢𞤤 𞤱𞤮𞤲𞤭 𞤳𞤮 𞤃𞤀𞤑𞤋 𞤅𞤀𞤂 𞤧𞤵𞤩𞤭𞥅 𞤳𞤮 𞤤𞤮𞤲𞤼𞤮𞥅 𞤀𞤖𞤃𞤀𞤁𞤓 𞤄𞤀𞥄 𞤳𞤢 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤅𞤉𞤐𞤉𞤘𞤀𞤂.
𞤃𞤮 𞤳𞤢𞤤𞤢 𞤧𞤭 𞤼𞤢𞤱𞤼𞤢𞤴𞤲𞤮 𞤥𞤮𞤶𞤮𞤦𞤫𞤪𞤫 𞤸𞤮𞤯𞤮 𞤥𞤵𞥅𞤯𞤵𞤲⹁ 𞤱𞤵𞤤𞥆𞤭𞤼𞤮𞥅 𞤼𞤮𞤲 𞤬𞤭𞥅 𞤣𞤢𞤪𞤼𞤢𞤺𞤮𞤤 𞤱𞤢𞤴𞤤𞤵𞤺𞤮𞤤 𞤭𞤲𞤯𞤫 𞤳𞤮𞤯𞤮𞥅𞤤𞤭 𞤥𞤫𞥅𞤯𞤫𞤲 𞤯𞤭𞤲⹁ 𞤯𞤵𞤥 𞤩𞤵𞤪𞤢𞤴𞤲𞤮 𞤥𞤮𞤰𞥆𞤢𞤲𞤣𞤫 𞤫𞤲.


𞤖𞤮𞤤 𞤳𞤮 𞤱𞤮𞤲𞤭 𞤲𞤢𞤬𞤮𞥅𞤪𞤫 𞤱𞤵𞤤𞥆𞤭𞤼𞤢𞤺𞤮𞤤 𞤳𞤢 𞤊𞤉𞤅𞤄𞤓𞤑 𞤯𞤮𞤮⹁ 𞤧𞤭 𞤱𞤮𞤲𞤢𞥄 𞤶𞤮𞤺𞤲𞤵𞤺𞤮𞤤 𞤱𞤮𞥅𞤬𞤵𞤩𞤫 𞤺𞤢𞤴𞤲𞤺𞤵 𞤩𞤫𞤲⹁ 𞤢𞥄𞤤𞤢𞥄𞤶𞤫 𞤯𞤫 𞤩𞤫 𞤸𞤢𞤩𞤭𞤪𞤢 𞤊𞤵𞤤𞤩𞤫 𞤩𞤫𞤲؟


𞤔𞤮𞥅𞤲𞤭 𞤴𞤮𞤺𞤢 𞤫 𞤱𞤭𞤴𞤢𞤴𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤊𞤵𞤤𞤩𞤫 𞤩𞤫𞤲 𞤳𞤮 𞤸𞤮𞤩𞥆𞤫 𞤲𞤣𞤫𞤪 𞤊𞤵𞥅𞤼𞤢⹁ 𞤲𞤮 𞤤𞤢𞤥𞤭𞤼𞤮𞤪𞤣𞤫 𞤯𞤫𞥅 𞤱𞤵𞤤𞥆𞤭𞤼𞤢𞤲𞤯𞤫 𞤥𞤫𞥅𞤯𞤫𞤲 𞤳𞤢 𞤊𞤉𞤅𞤄𞤓𞤑. 𞤃𞤭𞤯𞤮 𞤲𞤢𞤲𞤵𞤣𞤫 𞤩𞤫 𞤱𞤭𞤴𞤢 𞤳𞤮 𞤭𞤲𞤯𞤫 𞤱𞤮𞤲𞤵𞤲𞤮𞥅𞤯𞤫 𞤯𞤫𞤲 𞤫 𞤸𞤢𞥄𞤤𞤢 𞤥𞤢𞤩𞥆𞤫 𞤳𞤢𞤲 𞤼𞤢𞤲 𞤱𞤮𞤲𞤢𞥄 𞤥𞤵𞤼𞤭𞤲𞤫𞥅𞤣𞤫⹁ 𞤤𞤮𞤲𞤼𞤭𞤲𞤭𞤪𞤫𞥅 𞤭𞤲𞤯𞤫 𞤀𞥄𞤪𞤢𞤦𞤵⹁ 𞤬𞤭𞥅 𞤥𞤫𞤸𞤵𞤺𞤮𞤤 𞤦𞤢𞤯𞤼𞤫 𞤫 𞤼𞤢𞥄𞤪𞤭𞥅𞤳𞤢 𞤶𞤫𞤴𞤢𞤤 𞤥𞤢𞤩𞥆𞤫 𞤊𞤵𞥅𞤼𞤢. 𞤚𞤮𞥅𞤣𞤫𞤲𞥆𞤢⹁ 𞤥𞤭 𞤴𞤭𞥅𞤴𞤭𞥅 𞤳𞤢 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤱𞤭𞤴𞤭 𞤴𞤮 𞤩𞤫 𞤴𞤢𞤸𞤵 𞤩𞤫 𞤱𞤵𞤤𞥆𞤭𞤼𞤮𞥅 𞤳𞤢 𞤤𞤢𞥄𞤥𞤵.


𞤉𞤲 𞤧𞤵𞤩𞤢𞤴⹁ 𞤫𞤲 𞤱𞤢𞤯𞤢𞤴 𞤣𞤮𞤴.


𞤄𞤵𞤴 𞤱𞤵𞤤𞥆𞤭𞤼𞤮𞤼𞤮 𞤱𞤭𞤴𞤢 𞤱𞤮𞤲𞤣𞤫𞤥𞤢 𞤳𞤮 𞤼𞤢𞤥𞤨𞤭𞤲𞤭 𞤫𞤲⹁ 𞤳𞤮 𞤤𞤢𞥄𞤩𞤭𞤲𞤳𞤭𞤲𞤢𞤺𞤮𞤤 𞤪𞤫𞥅𞤣𞤵 𞤬𞤫𞤰𞥆𞤵𞤼𞤵𞤲’𞤺𞤢𞤤. 𞤑𞤮 𞤲𞤺𞤢𞥄𞤤 𞤱𞤮𞤲𞤭 𞤧𞤢𞤦𞤵 𞤱𞤢𞥄𞤧𞤫𞥅𞤣𞤫 𞤥𞤫𞥅𞤯𞤫𞤲 𞤺𞤵𞤲𞤣𞤮𞥅𞤶𞤭. 𞤑𞤢𞤤𞤢 𞤳𞤮 𞤴𞤫𞤱𞤼𞤫𞤼𞤫𞤲 𞤸𞤮𞥅𞤪𞤫 𞤩𞤢𞤥𞤼𞤵𞤺𞤮𞤤 𞤥𞤢𞤤𞥆𞤢 𞤸𞤭𞤱𞤵𞤺𞤮𞤤 𞤪𞤫𞤲𞤣𞤮 𞤲𞤺𞤮𞤲⹁ 𞤫𞤲 𞤤𞤭𞤩𞤢𞤴 𞤳𞤢 𞤳𞤫𞤲𞤫.


𞤀𞤲𞤣𞤢 𞤤𞤫 𞤳𞤮 𞤳𞤢𞤤𞤢 𞤳𞤮 𞤧𞤵𞥅𞤯𞤭𞥅 𞤸𞤢𞥄 𞤱𞤢𞥄𞤱𞤭 𞤣𞤢𞤪𞤼𞤢𞤲𞤢𞥄𞤣𞤫 𞤸𞤮𞥅𞤪𞤫 𞤥𞤵𞥅𞤯𞤵𞤲⹁ 𞤣𞤢𞤯𞤢𞤼𞤢. 𞤍𞤫𞥅 𞤳𞤢𞤬𞤤𞤫 𞤥𞤢𞤤𞥆𞤢 𞤑𞤢𞤬𞤵𞥅𞤶𞤫 𞤥𞤢𞤱𞤯𞤫 𞤬𞤮𞤨 𞤱𞤢𞤲𞤮 𞤃𞤢𞤴𞤳𞤮𞤪𞤮𞤧𞤮𞤬𞤼⹁ 𞤘𞤵𞥅𞤺𞤮𞤤⹁ 𞤄𞤮𞤴𞤭𞤲𞤺⹁ 𞤀𞥄𞤨𞤮𞤤 𞤧𞤵𞥅𞤯𞤢𞤴 𞤳𞤮 𞤩𞤫 𞤱𞤮𞤲𞤭 𞤺𞤮𞤤𞥆𞤵𞤣𞤫 𞤸𞤮𞥅𞤪𞤫 𞤥𞤵𞥅𞤯𞤵𞤲 𞤸𞤢𞥄 𞤻𞤢𞤤𞤲𞤣𞤫 𞤩𞤫 𞤺𞤢𞤴𞤲𞤭⹁ 𞤩𞤫 𞤸𞤫𞤦𞤤𞤢𞤲𞤭𞥅 𞤴𞤢𞤤𞤼𞤭𞤲𞤺𞤮𞤤⹁ 𞤧𞤭 𞤩𞤫 𞤬𞤫𞥅𞤻𞥆𞤭𞤲𞤢𞤲𞤢 𞤯𞤵𞤥 𞤴𞤭𞤥𞤩𞤫 𞤩𞤫𞤲.


𞤖𞤢𞤴 𞤥𞤫𞤲𞤫𞤲 𞤯𞤮𞥅 𞤧𞤭 𞤥𞤫𞤯𞤫𞤲 𞤺𞤮𞤤𞥆𞤭𞤣𞤵𞤣𞤫 𞤫 𞤥𞤢𞤩𞥆𞤫 𞤸𞤮𞥅𞤪𞤫 𞤀𞤁𞤂𞤢𞤃⹁ 𞤩𞤫 𞤱𞤮𞥅𞤲𞤣𞤭𞤲𞤢𞤴 𞤥𞤫𞤲 𞤧𞤵𞥅𞤯𞤵𞤺𞤮𞤤 𞤸𞤢𞥄 𞤩𞤫 𞤸𞤫𞤦𞤭𞤤𞤮𞥅 𞤴𞤢𞤤𞤼𞤭𞤲𞤺𞤮𞤤 𞤫 𞤳𞤫𞤲𞤫.


𞤉𞤲𞤫𞤲 𞤳𞤢𞤣𞤭 𞤫𞤯𞤫𞤲 𞤸𞤢𞥄𞤲𞤭 𞤢𞤲𞤣𞤵𞤣𞤫 𞤱𞤮𞤲𞤣𞤫𞤥𞤢⹁ 𞤳𞤮 𞤥𞤮𞤰𞥆𞤭 𞤳𞤮𞤲 𞤲𞤮 𞤸𞤢𞥄𞤲𞤢𞥄 𞤸𞤭𞤱𞤫𞥅𞤣𞤫⹁ 𞤧𞤵𞥅𞤯𞤫𞥅 𞤸𞤢𞥄 𞤱𞤵𞥅𞤪𞤢⹁ 𞤻𞤭𞥅𞤩𞤢 𞤧𞤭 𞤬𞥆𞤫𞥅𞤻𞥆𞤭𞤲𞤫𞥅. 𞤏𞤵𞤪𞤭𞤲 𞤳𞤮 𞤨𞤫𞤸𞤫 𞤥𞤮𞤰𞥆𞤫 𞤯𞤫𞤲 𞤸𞤢𞥄𞤲𞤢𞥄 𞤸𞤭𞤱𞤫𞥅𞤣𞤫 𞤩𞤵𞤪𞤭 “𞤶𞤭𞥅𞤦𞤫”. 𞤑𞤮𞤲𞤮 𞤦𞤵𞤴 𞤫 𞤥𞤫𞥅𞤯𞤫𞤲 𞤲𞤮 𞤧𞤭𞤳𞥆𞤢 𞤳𞤮 𞤧𞤵𞥅𞤯𞤵𞤺𞤮𞤤 𞤳𞤮 𞤦𞤮𞤲𞤭 𞤼𞤢𞤲 𞤬𞤭𞥅 “𞤅𞤵𞤼𞤵𞤪𞤢” 𞤩𞤵𞤪𞤭 𞤥𞤮𞤰𞥆𞤵𞤣𞤫.


𞤅𞤭 𞤫𞤲 𞤱𞤫𞥅𞤩𞤭𞤼𞤭𞥅 𞤨𞤫𞤸𞤫 𞤥𞤫𞥅𞤯𞤫𞤲⹁ 𞤧𞤭 𞤢𞤴𞤩𞤫 𞤦𞤮𞤲𞥆𞤭𞤼𞤢𞥄𞤤𞤭 𞤯𞤫 𞤱𞤮𞥅⹁ 𞤲𞤶𞤮𞤬𞤮𞥅𞤩𞤫 𞤩𞤫𞤲 𞤫 𞤥𞤫𞥅𞤯𞤫𞤲 𞤨𞤮𞤪𞤯𞤭𞤲𞤢𞤴 𞤯𞤫⹁ 𞤸𞤢𞤪𞤢 𞤱𞤮𞤲𞤢𞥄 𞤸𞤢𞤴 𞤫 𞤧𞤢𞤺𞤮 𞤥𞤢𞤩𞥆𞤫.


𞤅𞤫𞤤𞤫𞤲 𞤸𞤢𞥄𞤤𞤢 𞤯𞤵𞥅𞤯𞤵𞤳𞤢⹁ 𞤺𞤮𞤤𞥆𞤫𞤲⹁ 𞤺𞤮𞤤𞥆𞤭𞤪𞤫𞤲 𞤲𞤺𞤫𞥅𞤼𞤵. 𞤅𞤫𞤤𞤫𞤲 𞤱𞤵𞤤𞥆𞤭𞤼𞤢𞤺𞤮𞤤 𞤯𞤵𞥅𞤯𞤵𞤲’𞤺𞤮𞤤. 𞤍𞤵𞤥 𞤳𞤮 𞤥𞤢𞥄𞤲𞤣𞤫 𞤶𞤢𞥄𞤧𞤫𞤪𞤫.


𞤃𞤮 𞤸𞤫𞤦𞥆𞤭𞤲𞤮𞤪𞤭𞥅 𞤱𞤵𞤤𞥆𞤭𞤼𞤢𞤺𞤮𞤤⹁ 𞤧𞤫𞥅𞤣𞤢𞤼𞤢𞥄 𞤫 𞤱𞤵𞤤𞥆𞤭𞤲𞤫𞥅𞤣𞤫.


𞤉𞤳𞥆𞤭𞤼𞤮𞤯𞤫𞤲 𞤳𞤢𞤣𞤭 𞤥𞤢𞤪𞤵𞤺𞤮𞤤 𞤺𞤵𞤲𞤣𞤮𞥅𞤶𞤭. 𞤑𞤮𞤲𞤮 𞤲𞤮 𞤼𞤢𞤥𞤨𞤭𞤲𞤭 𞤫𞤲 𞤲𞤣𞤫 𞤼𞤢𞤱𞤭 𞤥𞤮 𞤳𞤢𞤤𞤢 𞤲𞤮 𞤬𞤢𞥄𞤤𞤢 𞤸𞤭𞤼𞥆𞤵𞤣𞤫. 𞤃𞤮 𞤳𞤢𞤤𞤢 𞤤𞤫 𞤧𞤭 𞤬𞤢𞥄𞤤𞤢𞥄𞤥𞤢 𞤸𞤮𞤤𞥆𞤭𞤼𞤢𞥄𞤣𞤫⹁ 𞤴𞤫𞤶𞥆𞤭𞤼𞤢𞤴 𞤳𞤮 𞤳𞤢𞤬𞤵𞤯𞤫𞤲 𞤳𞤮𞤲. 𞤑𞤮 𞤸𞤢𞤬𞤢𞥄 𞤳𞤮𞤲 𞤲𞤮 𞤸𞤭𞤼𞥆𞤭 𞤤𞤫 𞤩𞤵𞤪𞤭 𞤳𞤮 𞤸𞤫𞥅𞤪𞤼𞤮𞤪𞤢𞥄 𞤳𞤮𞤲.


𞤑𞤮 𞤥𞤮 𞤼𞤭𞤨𞥆𞤭𞥅 𞤳𞤢 𞤼𞤭𞥅𞤯𞤭⹁ 𞤧𞤭 𞤣𞤵𞤻𞤢 𞤳𞤮 𞤼𞤭𞥅𞤯𞤭.


𞤑𞤮 𞤧𞤭 𞤪𞤫𞤲𞤣𞤮 𞤲𞤺𞤮𞤲 𞤼𞤫𞤣𞥆𞤭𞥅⹁ 𞤧𞤭 𞤴𞤭𞤥𞤩𞤫 𞤪𞤫𞤲𞤣𞤮 𞤲𞤺𞤮𞤲 𞤼𞤫𞤣𞥆𞤢. 𞤑𞤮𞤲𞤮 𞤧𞤭 𞤪𞤫𞤲𞤣𞤮 𞤲𞤺𞤮𞤲 𞤸𞤢𞤴𞤬𞤭𞤲𞤢𞥄𞤥𞤢⹁ 𞤳𞤮 𞤲𞤫𞤯𞥆𞤮 𞤺𞤮𞥅𞤼𞤮 𞤼𞤢𞤲 𞤼𞤫𞤣𞥆𞤢𞤼𞤢⹁ 𞤯𞤵𞤥 𞤲𞤢𞤬𞤢𞤼𞤢𞥄 𞤥𞤮.


𞤃𞤭 𞤢𞤣𞥆𞤢𞤲𞤢 𞤮𞤲 𞤯𞤮𞥅 𞤥𞤭𞤧𞤢𞤤.𞤙𞤢𞤤𞤲𞤣𞤫 𞤘𞤮𞥅⹁ 𞤌𞤆𞤈𞤀 𞤏𞤋𞤐𞤊𞤈𞤋𞥅⹁ 𞤣𞤫𞤦𞥆𞤮 𞤶𞤫𞤴𞤢𞤯𞤮 𞤫 𞤩𞤵𞤪𞤵𞤩𞤫 𞤩𞤫𞤲 𞤢𞤤𞤯𞤵𞤣𞤫 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭⹁ 𞤴𞤢𞤸𞤵𞤲𞤮 𞤫 𞤬𞤮𞤲𞤺𞤮𞥅𞤪𞤵 𞤥𞤢𞤤𞥆𞤢 𞤴𞤫𞥅𞤴𞤭𞤪𞤣𞤫 𞤷𞤵𞤯𞤢𞥄𞤶𞤭 𞤧𞤢𞤯𞤼𞤵𞤯𞤭 𞤱𞤮𞤲𞤣𞤫 𞤅𞤓𞤏𞤋𞤅. 𞤒𞤫𞥅𞤴𞤮𞥅𞤱𞤮 𞤮𞤲 𞤧𞤢𞤤𞤭𞥅 𞤸𞤮𞤤𞥆𞤵𞤣𞤫 𞤥𞤮⹁ 𞤦𞤮𞥅𞤼𞤮𞤱𞤵𞤲 𞤧𞤢𞤯𞤼𞤵𞤳𞤵𞤲 𞤷𞤮𞤺𞥆𞤵. 𞤌𞤥𞤮 𞤧𞤭𞤳𞥆𞤭 𞤌𞤆𞤈𞤀 𞤸𞤫𞤩𞤢𞤼𞤢𞥄 𞤷𞤮𞤺𞥆𞤵 𞤥𞤢𞤳𞥆𞤵𞤲 𞤬𞤭𞥅 𞤳𞤮 𞤸𞤮 𞤩𞤢𞤤𞤫𞥅𞤶𞤮.


𞤌𞥅 𞤴𞤫𞥅𞤴𞤮𞥅𞤱𞤮 𞤢𞤲𞤣𞤢𞥄 𞤌𞤆𞤈𞤀 𞤲𞤮 𞤱𞤢𞥄𞤱𞤵𞤲𞤮𞥅 𞤧𞤮𞥅𞤣𞤵𞤣𞤫 𞤴𞤫𞥅𞤴𞤭𞤪𞤯𞤫 𞤥𞤢𞤩𞥆𞤫 𞤯𞤫𞤲 𞤬𞤮𞤨 𞤳𞤢𞤻𞤵𞤲 𞤫 𞤥𞤮𞤰𞥆𞤭𞤲𞤭𞤪𞤯𞤫 𞤥𞤢𞤩𞥆𞤫 𞤯𞤫𞤲 𞤬𞤮𞤨. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅⹁ 𞤫 𞤥𞤭𞥅𞤶𞤮 𞤮𞥅 𞤴𞤫𞥅𞤴𞤮𞥅𞤱𞤮 𞤱𞤢𞥄𞤧𞤢-𞤲𞤫𞥅𞤣𞤭𞥅𞤶𞤮 𞤩𞤢𞤤𞤫 𞤬𞤮𞤨 𞤲𞤮 𞤼𞤢𞤥𞤨𞤭⹁ 𞤸𞤢𞤴 𞤧𞤭 𞤩𞤢𞤤𞤫𞥅𞤶𞤮 𞤲𞤺𞤢𞤤𞤮 𞤣𞤢𞤪𞤭𞤳𞤫 𞤴𞤫𞥅𞤧𞤮 𞤥𞤢𞤳𞥆𞤮 𞤮 𞤢𞤲𞤣𞤢𞤼𞤢𞥄.


𞤏𞤮𞤲𞤢𞥄 𞤤𞤫 𞤳𞤢𞤲𞤳𞤮 𞤼𞤵𞤲 𞤥𞤢𞤪𞤭 𞤲𞤺𞤮𞥅 𞤥𞤭𞥅𞤶𞤮. 𞤍𞤵𞥅𞤯𞤵𞤩𞤫 𞤫 𞤪𞤢𞤲𞤫𞥅𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤀𞥄𞤧𞤭𞤴𞤢𞥄𞤩𞤫 𞤩𞤫𞤲 𞤱𞤭𞤳𞥆𞤮𞤼𞤮 𞤩𞤢𞤤𞤫𞥅𞤶𞤮. 𞤖𞤮𞤤 𞤳𞤮 𞤱𞤢𞤯𞤭 𞤯𞤵𞤲؟ 𞤑𞤮 𞤼𞤢𞤱𞤣𞤫 𞤯𞤵𞥅𞤯𞤵𞤯𞤫 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤳𞤮 𞤼𞤢𞤥𞤨𞤫𞤪𞤫 𞤫 𞤷𞤢𞤯𞤫𞥅𞤤𞤫 𞤢𞤲𞤣𞤭𞤪𞤢𞥄 𞤸𞤢𞤴 𞤧𞤭 𞤼𞤢𞤱𞤭𞥅 𞤶𞤮𞤺𞤭𞥅𞤩𞤫 𞤶𞤢𞤱𞤤𞤫 𞤩𞤵𞤪𞤭 𞤨𞤮𞤪𞤼𞤮𞥅𞤩𞤫 𞤺𞤮𞥅 𞤲𞤮 𞤀𞤬𞤪𞤭𞤳.


𞤅𞤭 𞤈𞤫𞤲𞤣𞤮 𞤸𞤢𞤴𞤬𞤭𞥅⹁ 𞤴𞤭𞤥𞤩𞤫 𞤥𞤢𞤺𞥆𞤮 𞤬𞤮𞤨 𞤸𞤢𞤴𞤬𞤢𞤴 𞤸𞤢𞤴 𞤼𞤫𞤣𞥆𞤵𞤩𞤫 𞤩𞤫𞤲 𞤫 𞤥𞤢𞤺𞥆𞤮. 𞤀𞤲𞤣𞤭𞤲𞤮𞤯𞤫𞤲 𞤳𞤢𞤣𞤭 𞤀𞤁𞤂𞤢𞤃 𞤲𞤮 𞤱𞤭𞤲𞤣𞤭𞤪𞤫𞤲 𞤺𞤵𞤲𞤣𞤮𞥅𞤶𞤭 𞤥𞤫𞥅𞤯𞤫𞤲⹁ 𞤧𞤮 𞤼𞤢𞤱𞤭𞥅 𞤳𞤮 𞤦𞤫𞥅 𞤱𞤭𞤲𞤣𞤭𞤲’𞤣𞤭𞤪𞤢𞤲𞤫𞤲 𞤯𞤭.


𞤀. 𞤔 𞤄𞤀𞤈𞤋
𞤀𞤖𞤃𞤀𞤁𞤓 𞤏𞤓𞥅𞤈𞤋 𞤄𞤀𞥄⹁ 𞤤𞤮𞤤𞥆𞤭𞤪𞤯𞤮 𞤄𞤀𞥄 𞤏𞤓𞥅𞤈𞤋 𞤼𞤮𞤯𞥆𞤢𞥄𞤥𞤢 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥗 𞤕𞤮𞤤𞤼𞤮 𞥒𞥐𞥒𞥔⹁ 𞤬𞤭𞥅 𞤢𞤪𞤣𞤢𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤤𞤫𞤴𞤣𞤭 𞤘𞤭𞤲𞤫 𞤲𞤺𞤢𞤤. 𞤍𞤵𞤥 𞤳𞤮 𞤩𞤢𞥄𞤱𞤮 𞤔𞤵𞤲𞥆𞤭𞤼𞤢𞤤 CNRD 𞤲𞤺𞤢𞤤 𞤧𞤢𞥄𞤴𞤲𞤵𞤣𞤫 𞤶𞤢𞥄𞤺𞤮𞤪𞤢𞤤 𞤄𞤉𞤈𞤐𞤀𞥄𞤈 𞤘𞤓𞥅𞤃𞤓 𞤲𞤺𞤢𞤤.𞤑𞤮 𞤳𞤵𞥅𞤩𞤢𞤤𞤶𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀 𞤶𞤢𞤲𞤺𞤭 𞤳𞤭𞥅𞤼𞤮𞤤 𞤸𞤮𞥅𞤪𞤫𞤲𞤳𞤫𞤱𞤮𞤤 𞤲𞤺𞤮𞤤 𞤳𞤢 𞤰𞤫𞥅𞤱𞤤𞤵 𞤘𞤭𞤲𞤫.  𞤄𞤀𞥄 𞤏𞤓𞥅𞤈𞤋 𞤱𞤮𞥅𞤲𞤣𞤭𞤲𞤢𞤲𞤮𞥅𞤥𞤢.𞤑𞤮 𞤸𞤮𞤥𞤦𞤮 𞤱𞤮𞤲𞤭 𞤄𞤢𞥄 𞤏𞤵𞥅𞤪𞤭؟𞤄𞤢𞥄 𞤏𞤵𞥅𞤪𞤭 𞤳𞤮 𞤆𞤭𞤼𞤢 𞤲𞤣𞤫𞤪 𞤊𞤵𞥅𞤼𞤢 𞤔𞤢𞤤𞤮𞥅 𞤶𞤭𞤦𞤭𞤲𞤢𞥄⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥘. 𞤐𞤣𞤫 𞤮 𞤼𞤭𞤥𞥆𞤭𞤲𞥆𞤮𞥅 𞤣𞤵𞥅𞤩𞤭 𞤶𞤫𞥅𞤺𞤮𞤮⹁ 𞤮 𞤴𞤢𞤸𞤭𞤣𞤭 𞤫 𞤦𞤢𞥄𞤦𞤢 𞤥𞤢𞤳𞥆𞤮 𞤁𞤢𞤳𞤢𞥄𞤪⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤. 𞤑𞤮 𞤯𞤮𞤲 𞤮 𞤬𞤵𞤯𞥆𞤭𞥅 𞤶𞤢𞤲𞤺𞤣𞤫 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤣𞤵𞤯𞤢𞤤 𞤼𞤮𞥅𞤱𞤵𞤲’𞤺𞤢𞤤 𞤲𞤺𞤢𞤤 (𞤤𞤭𞥅𞤧𞤫𞥅). 𞤇𞤢𞥄𞤱𞤮 𞤯𞤵𞤥⹁ 𞤮 𞤴𞤢𞤸𞤭 𞤶𞤢𞤲𞤺𞤵𞤺𞤮𞤤 𞤸𞤭𞥅𞤧𞤮 𞤫 𞤶𞤢𞥄𞤩𞤭-𞤸𞤢𞤼𞥆𞤭𞤪𞤣𞤫 𞤊𞤢𞤪𞤢𞤲𞤧𞤭. 𞤇𞤢𞤴𞤼𞤭 𞤮 𞤩𞤢𞥄𞤪𞤭𞥅 𞤯𞤮𞤲⹁ 𞤮 𞤱𞤮𞤲𞤭 𞤶𞤢𞤲𞤺𞤲𞤮𞥅𞤱𞤮 𞤲𞤣𞤫𞤪 𞤊𞤢𞤪𞤢𞤲𞤧𞤭 𞤣𞤵𞥅𞤩𞤭 𞤧𞤫𞥅𞤯𞤢 𞤧𞤮 𞤮 𞤴𞤭𞤤𞤼𞤭𞥅 𞤘𞤭𞤲𞤫 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫 𞤫 𞤸𞤭𞤼𞥆𞤢𞥄𞤲𞤣𞤫 𞥑𞥙𞥘𞥔.𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥑⹁ 𞤳𞤢𞤲𞤳𞤮 𞤫 𞤄𞤀𞤑𞤀𞤈𞤋 𞤔𞤀𞤑𞤋𞤚𞤉𞥅⹁ 𞤫 𞤄𞤓𞥅𞤄𞤀𞤑𞤀𞤈 𞤔𞤀𞤂𞥆𞤌 𞤳𞤢𞤻𞤵𞤲 𞤫 𞤃𞤀𞤃𞥆𞤀𞤁𞤓 𞤄𞤀𞥄𞤁𞤋𞤑𞥆𞤌 𞤄𞤀𞥄⹁ 𞤩𞤫 𞤧𞤭𞤲𞤷𞤭𞤣𞤭 𞤬𞤫𞤣𞥆𞤫 𞤭𞤲𞥆𞤫𞤼𞤫𞥅𞤲𞤣𞤫 UFD (𞤆𞤮𞤼𞥆𞤢𞤤 𞤕𞤫𞤥𞤦𞤫 𞤁𞤫𞤥𞤮𞤳𞤢𞤪𞤢𞥄𞤶𞤫). 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥗⹁ 𞤦𞤢𞤯𞤼𞤢𞤲𞤫 𞤤𞤵𞤪𞥆𞤢𞤤 𞤸𞤢𞤳𞥆𞤵𞤲𞥋𞤣𞤫 𞤩𞤫𞥅 𞤧𞤭𞤲𞤷𞤵𞤩𞤫 𞤩𞤫𞤲⹁ 𞤬𞤫𞤣𞥆𞤫 𞤲𞤣𞤫𞤲 𞤱𞤢𞤴𞤤𞤭𞥅 𞤱𞤮𞤲𞤼𞤭 UFDG 𞤫 𞤤𞤫𞤴 𞤴𞤭𞥅𞤤𞤮 𞤄𞤀𞥄 𞤏𞤓𞥅𞤈𞤋. 𞤉 𞥒𞥐𞥐𞥒⹁ UFDG 𞤼𞤮𞥅𞤤𞤲𞤭 𞤄𞤀𞥄 𞤃𞤀𞤃𞥆𞤀𞤁𞤓⹁ 𞤱𞤢𞤯𞤭 𞤥𞤮 𞤸𞤮𞥅𞤪𞤫𞥅 𞤬𞤫𞤣𞥆𞤫 𞤲𞤣𞤫𞤲⹁ 𞤄𞤀𞥄 𞤏𞤓𞥅𞤈𞤋𞥅 𞤱𞤮𞤲𞤭 𞤄𞤭𞤲𞤣𞤮 𞤥𞤢𞤱𞤯𞤮 𞤮𞤲.𞤑𞤮 𞤫 𞤔𞤮𞤤𞤮 𞥒𞥐𞥐𞥗⹁ 𞤀𞤂𞤖𞤀𞤔𞥆𞤋 𞤅𞤉𞤂𞥆𞤓 𞤁𞤢𞤤𞤫𞤲 𞤔𞤀𞤂𞥆𞤌 𞤼𞤢𞤱𞤼𞤭 UFDG.  𞤌 𞤤𞤮𞤲𞤼𞤭𞥅 𞤄𞤢𞥄 𞤃𞤀𞤃𞥆𞤀𞤁𞤓 𞤸𞤮𞥅𞤪𞤫 𞤬𞤫𞤣𞥆𞤫 𞤲𞤣𞤫𞤲. 𞤄𞤢𞥄 𞤏𞤵𞥅𞤪𞤭 𞤱𞤢𞤯𞤢𞥄 𞤷𞤵𞤳𞥆𞤮 𞤥𞤢𞤳𞥆𞤮. 𞤀𞤪𞤣𞤵 𞤅𞤉𞤂𞥆𞤓 𞤁𞤢𞤤𞤫𞤲 𞤲𞤣𞤵𞤲 𞤩𞤫𞤴𞤣𞤢𞤲𞤭 𞤬𞤫𞤣𞥆𞤫 𞤲𞤣𞤫𞤲 𞤴𞤭𞤥𞤩𞤫 𞤫 𞤣𞤢𞤪𞤲𞤣𞤫.𞤉 𞥒𞥐𞥐𞥘⹁ 𞤩𞤢𞥄𞤱𞤮 𞤀𞤸𞤥𞤢𞤣𞤵 𞤚𞤭𞤶𞥆𞤢𞥄𞤲 𞤅𞤵𞤱𞤢𞥄𞤪𞤫𞥅 𞤱𞤢𞤯𞤫𞥅𞤣𞤫 𞤢𞤪𞤣𞤮 𞤺𞤮𞤥𞤲𞤢𞤼𞤫𞥅𞤪𞤭 𞤘𞤭𞤲𞤫 𞤲𞤣𞤭𞤲⹁ 𞤄𞤢𞥄 𞤏𞤵𞥅𞤪𞤭 𞤼𞤮𞤯𞥆𞤢𞥄 𞤴𞤮 𞤱𞤮𞤲𞤵 𞤶𞤢𞥄𞤺𞤮𞤪𞤯𞤮 𞤥𞤢𞤤𞥆𞤢 𞤧𞤢𞤤𞤢𞤤𞤮 𞤲𞤣𞤫𞤱𞤪𞤭𞤼𞤢𞤤 (𞤥𞤮𞤰𞥆𞤭𞤲𞤼𞤭𞤲𞤮) 𞤺𞤫𞤲𞤣𞤭𞤲𞤳𞤮𞤱𞤢𞤤 𞤸𞤭𞤤𞤲𞤭𞥅𞤯𞤮 𞤬𞤭𞥅 𞤱𞤫𞤤𞤣𞤭𞤲𞤼𞤭𞤲𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤩𞤭𞤩𞥆𞤫  𞤤𞤫𞤴𞤣𞤭 𞤲𞤣𞤭𞤲.𞤉 𞥒𞥐𞥑𞥑⹁ 𞤲𞤣𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤼𞤵𞥅𞤥𞤵𞤲𞤮𞥅 𞤥𞤮 𞤼𞤢𞤱𞤫𞤺𞤮𞤤 𞤫 𞤬𞤢𞥄𞤤𞤢𞥄𞤩𞤫 𞤱𞤢𞤴𞤤𞤭𞤼𞤵𞤣𞤫 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲⹁ 𞤄𞤀𞥄 𞤏𞤓𞥅𞤈𞤋 𞤴𞤢𞤸𞤭 𞤬𞤢𞥄𞤦𞤼𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭. 𞤑𞤮 𞤼𞤮𞤲 𞤮 𞤱𞤮𞤲𞤭 𞤸𞤢𞥄 𞥒𞥐𞥑𞥕 𞤲𞤣𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤴𞤢𞥄𞤬𞤭𞤲𞤮𞥅 𞤥𞤮⹁ 𞤲𞤫𞤱𞤲𞤢𞤲𞤭 𞤥𞤮 𞤪𞤵𞤼𞥆𞤢𞤺𞤮𞤤 𞤘𞤭𞤲𞤫.𞤐𞤣𞤫 𞤮 𞤢𞤪𞤼𞤵𞤲𞤮𞥅 𞤘𞤭𞤲𞤫⹁ 𞤤𞤵𞤪𞥆𞤢𞤤 𞤲𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲 𞤩𞤫𞤴𞤣𞤭𞥅 𞤬𞤮𞤼𞤢. 𞤉 𞤥𞤭𞥅𞤶𞤮 𞤸𞤫𞥅𞤱𞤵𞤩𞤫 𞤫 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲⹁ 𞤄𞤀𞥄 𞤏𞤓𞥅𞤈𞤋 𞤲𞤮 𞤲𞤢𞤲𞤮𞤲𞥋𞤣𞤭𞤪𞤲𞤮𞥅 𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤲𞤺𞤢𞤥 𞤤𞤮𞤭𞤲𞤺𞤮𞤤 𞤀𞤤𞤸𞤢𞤶𞥆𞤭 𞤅𞤉𞤂𞥆𞤓 𞤁𞤀𞤂𞤉𞤐 𞤳𞤢𞤻𞤵𞤲 𞤫 UFDG. 𞤙𞤢𞤤𞤲𞤣𞤫 𞥕 𞤕𞤮𞤤𞤼𞤮 𞥒𞥐𞥑𞥖⹁ 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲 𞤻𞤢𞥄𞤱𞤭 𞤸𞤢𞥄𞤤𞤣𞤭 𞤴𞤢𞤤𞤼𞤭𞤲𞤺𞤮𞤤 𞤥𞤮 𞤫 𞤬𞤫𞤣𞥆𞤫 𞤲𞤣𞤫𞤲.𞤉 𞤅𞤭𞤤𞤼𞤮 𞥒𞥐𞥑𞥙⹁ 𞤄𞤢𞥄 𞤏𞤓𞥅𞤈𞤋 𞤢𞤪𞤣𞤭𞤲𞤢𞥄 𞤸𞤮𞥅𞤪𞤫 𞤬𞤫𞤣𞥆𞤫 UDD⹁ 𞤲𞤣𞤫 𞤟𞤀𞤐 𞤄𞤋𞤒𞤉𞤐𞤉𞤃𞤓 𞤖𞤀𞤄𞤀 𞤧𞤭𞤲𞤷𞤵𞤲𞤮𞥅. 𞤑𞤮𞤲𞤮 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤥𞤢𞤩𞥆𞤫 𞤩𞤮𞥅𞤴𞤢𞥄𞤲𞤮 𞤧𞤢𞤦𞤵𞤲𞤢 𞤸𞤢𞤴 𞤼𞤭𞤥𞥆𞤢𞥄𞤤𞤭 𞤸𞤭𞤼𞤢𞤲𞥋𞤣𞤫 𞤸𞤢𞤪𞤭 𞤩𞤫 𞤤𞤢𞤲𞤷𞤭𞥅. 𞤉 𞤢𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥑𞥑 𞤁𞤵𞥅𞤶𞤮 𞥒𞥐𞥒𞥐⹁ 𞤄𞤀𞥄 𞤏𞤓𞥅𞤈𞤋 𞤸𞤮𞤤𞥆𞤭𞤼𞤭 𞤳𞤢 𞤼𞤮𞤲𞤺𞤮𞥅𞤣𞤫 Twitter 𞤥𞤢𞤳𞥆𞤮⹁ 𞤱𞤮𞤲𞤣𞤫𞤥𞤢 𞤮 𞤶𞤮𞤺𞤲𞤭𞤼𞤭𞥅 𞤄𞤋𞤒𞤉𞤐𞤉𞤃𞤓𞥅 𞤖𞤀𞤄𞤀 𞤭𞤲𞤣𞤫 𞤫 𞤥𞤢𞥄𞤲𞤣𞤫 𞤬𞤫𞤣𞥆𞤫 𞤥𞤵𞥅𞤲 𞤲𞤣𞤫𞤲.𞤄𞤀𞥄 𞤏𞤓𞥅𞤈𞤋 𞤲𞤮 𞤼𞤢𞤱𞤢𞤲𞤮𞥅 𞤫 𞤩𞤵𞤪𞤵𞤩𞤫 𞤤𞤭𞤣𞥆𞤢𞥄𞤣𞤫 𞤫 𞤣𞤢𞤪𞤼𞤢𞥄𞤣𞤫 𞤤𞤢𞥄𞤥𞤵 𞤀𞤂𞤊𞤀𞥄 𞤑𞤌𞤐𞤁𞤉 𞤲𞤺𞤵𞤲. 𞤌 𞤣𞤢𞤪𞤼𞤭𞤲𞤮 𞤱𞤢𞤴𞤤𞤵𞤺𞤮𞤤 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲. 𞤅𞤢𞤺𞤮 𞤥𞤢𞤳𞥆𞤮⹁ 𞤀𞤂𞤊𞤀𞥄 𞤑𞤌𞤐𞤁𞤉 𞤻𞤭𞥅𞤩𞤲𞤢𞤴𞤲𞤮 𞤧𞤢𞤪𞤭𞤴𞤢 𞤳𞤢𞤲 𞤸𞤢𞤪𞤢 𞤮 𞤯𞤢𞤩𞥆𞤢𞥄𞤤𞤭 𞤶𞤮𞥅𞤯𞤭𞤼𞤢𞤺𞤮𞤤 𞤳𞤢 𞤶𞤵𞤤𞥆𞤫𞤪𞤫 𞤩𞤢𞥄𞤱𞤮 𞤮 𞤱𞤢𞤯𞤵𞤣𞤫 𞤣𞤵𞥅𞤩𞤭 𞤧𞤢𞤨𞥆𞤮 𞤸𞤮𞥅𞤪𞤫 𞤘𞤭𞤲𞤫.𞤄𞤀𞥄 𞤏𞤓𞥅𞤈𞤋 𞤸𞤫𞤩𞤭𞥅 𞤳𞤮 𞤦𞤵𞤴 𞤧𞤭𞤳𞥆𞤭 𞤮𞤥𞤮 𞤯𞤢𞤩𞥆𞤵𞤣𞤫 𞤲𞤵𞤲 𞤺𞤭𞤦𞤭 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤢𞤪𞤭 𞤳𞤢 𞤤𞤢𞥄𞤥𞤵. 𞤑𞤮 𞤯𞤵𞤲 𞤱𞤢𞤯𞤭 𞤸𞤢𞤪𞤭 𞤮 𞤢𞤤𞤢𞥄 𞤽𞤭𞤻𞤭𞤪𞤣𞤫 𞤩𞤫 𞤲𞤮 𞤮 𞤢𞤲𞤣𞤭𞤪𞤢𞥄 𞤲𞤮𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤳𞤮 𞤺𞤢𞤲𞤣𞤮⹁ 𞤴𞤭𞤯𞤢𞤲𞤯𞤮 𞤤𞤫𞤴𞤣𞤭 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤲𞤮 𞤸𞤢𞤧𞤭𞥅 𞤳𞤢 𞤳𞤢𞤲𞤳𞤮 𞤫 𞤧𞤮𞥅𞤪𞤭𞥅𞤩𞤫 CNRD 𞤩𞤫𞤲 𞤺𞤢𞤤𞤣𞤢 𞤳𞤢 𞤲𞤫𞥅𞤩𞤢𞥄 𞤼𞤢𞤱𞤵𞤣𞤫 𞤩𞤫𞤲 𞤱𞤮𞤲𞤭𞤪𞤢𞥄 𞤭𞤱𞤵𞤣𞤫 𞤳𞤢 𞤤𞤢𞥄𞤥𞤵 𞤲𞤮 𞤴𞤢𞥄𞤱𞤭𞤪𞤭. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤮𞤥𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫 𞤧𞤢𞤦𞤵𞤲𞤢⹁ 𞤂𞤢𞥄𞤥𞤵 𞤘𞤭𞤲𞤫 𞤲𞤣𞤫 𞤬𞤢𞥄𞤤𞤢𞥄 𞤱𞤮𞥅 𞤤𞤮𞤭𞤲𞤣𞤫 𞤲𞤫𞤯𞥆𞤮⹁ 𞤩𞤫 𞤩𞤢𞤣𞤲𞤭𞤼𞤢𞤴 𞤮𞤲𞤼𞤭𞤺𞤭.
𞤐𞤮 𞤮 𞤸𞤫𞤩𞥆𞤭𞤼𞤮𞤪𞤼𞤢 𞤥𞤵𞤪𞤼𞤢𞤤 𞤺𞤮𞤤𞥆𞤮𞥅𞤩𞤫 𞤘𞤭𞤲𞤫 𞤫 𞤲𞤮 𞤮 𞤥𞤮𞥅𞤩𞤼𞤭𞤲’𞤣𞤭𞤪𞤼𞤢 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤 𞤳𞤢𞤻𞤵𞤲𞤫 𞤨𞤫𞤸𞤫 𞤯𞤫 𞤮 𞤰𞤫𞤼𞥆𞤢𞤼𞤢 𞤬𞤢𞥄𞤣𞤫 𞤫 𞤤𞤢𞤲𞥆𞤭𞤲𞤺𞤮𞤤 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤⹁ 𞤢𞤲𞤣𞤭𞤲𞤢𞤴 𞤴𞤭𞤥𞤩𞤫 𞤘𞤭𞤲𞤫 𞤩𞤫𞤲 𞤳𞤢 𞤮 𞤬𞤫𞤱𞤼𞤭.

𞤔𞤀𞥄𞤘𞤌𞤈𞤍𞤌 𞤑𞤋𞤍𞥆𞤌 𞤀𞤂𞤊𞤀𞥄 𞤑𞤌𞤐𞤁𞤉 𞤑𞤀 𞤀𞤈𞤁𞤀𞥄𞤑𞤓 𞤘𞤋𞤐𞤉 𞤑𞤮 𞤯𞤵𞤥 𞤖𞤫𞤧𞤤𞤢𞤤 Jeune Afrique 𞤲𞤺𞤢𞤤 𞤸𞤮𞤤𞥆𞤭𞤼𞤭 𞤫 𞤳𞤵𞤯𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤻𞤢𞤤𞤲𞤣𞤫 𞥒𞥓 𞤕𞤮𞤤𞤼𞤮 𞤦𞤢𞤯𞤼𞤢𞤲𞤫 𞤧𞤢𞥄𞤴𞤲𞤺𞤮 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤.  𞤑𞤭𞤧𞤢𞤲 𞤩𞤢𞥄𞤱𞤮 𞤑𞤵𞥅𞤩𞤢𞤤𞤶𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀 𞤶𞤢𞤲𞤺𞤵𞤣𞤫 𞤳𞤭𞥅𞤼𞤮𞤤 𞤧𞤢𞥄𞤴𞤲𞤵𞤲𞥋𞤺𞤮𞤤 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤⹁ 𞤶𞤵𞤲𞥆𞤭𞤼𞤢𞤤 CNRD 𞤲𞤺𞤢𞤤 𞤶𞤮𞥅𞤯𞥆𞤭𞤲𞤭 𞤺𞤮𞥅𞤥𞤵 𞤳𞤢 𞤤𞤢𞥄𞤥𞤮𞤪𞤣𞤵 𞤳𞤮 𞤸𞤭𞥅𞤤𞤢 𞤬𞤭𞥅 𞤥𞤵𞤪𞤢𞥄𞤯𞤭 𞤴𞤮𞤱𞤭𞤼𞤭𞥅𞤯𞤭 𞤫 𞤥𞤮𞤰𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤. 𞤐𞤺𞤵𞤥 𞤺𞤮𞥅𞤥𞤵 𞤲𞤮 𞤱𞤢𞤯𞤮𞤪𞤭 𞤧𞤮𞥅𞤪𞤭𞥅𞤩𞤫 𞤳𞤮𞥅𞤸𞤮𞥅𞤩𞤫 CNRD 𞤩𞤫𞤲 𞤱𞤢𞤲𞤮 𞤄𞤀𞤂𞤀 𞤅𞤀𞤃𞤓𞤈𞤀⹁ 𞤸𞤮𞥅𞤪𞤫𞥅𞤶𞤮 𞤶𞤮𞤺𞤫𞤥𞤢𞥄𞤩𞤫 𞤩𞤫𞤲 (𞤧𞤢𞤲𞤣𞤢𞤪𞤥𞤢𞥄𞤩𞤫 𞤩𞤫𞤲). 𞤒𞤮𞤺𞤢 𞤫 𞤼𞤢𞤱𞤢𞥄𞤩𞤫 𞤫 𞤲𞤺𞤵𞥅𞤥 𞤺𞤮𞥅𞤥𞤵 𞤲𞤮 𞤣𞤵𞤻𞤵𞤣𞤫 𞤬𞤭𞥅 𞤴𞤮 𞤧𞤮𞥅𞤪𞤭𞥅𞤶𞤮 𞤼𞤮𞤯𞥆𞤫 𞤳𞤮 𞤢𞤪𞤣𞤮𞥅 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤. 𞤑𞤮𞤲𞤮 𞤱𞤮𞥅𞤣𞤭𞥅 𞤫 𞤥𞤢𞤩𞥆𞤫 𞤱𞤮𞤲𞤵𞤩𞤫 𞤱𞤭𞤴𞤵𞤣𞤫 𞤴𞤮 𞤣𞤢𞤱𞤪𞤮𞤼𞤮𞥅𞤯𞤮 𞤼𞤮𞤯𞥆𞤫 𞤬𞤭𞥅 𞤷𞤵𞤩𞤫 𞤯𞤫𞤲 𞤲𞤮 𞤧𞤢𞥄𞤼𞤭𞥅. 𞤏𞤵𞤪𞤭𞤲 𞤩𞤫𞤲 𞤲𞤮 𞤱𞤭𞤴𞤵𞤣𞤫 𞤴𞤮 𞤼𞤮𞤯𞥆𞤫𞤼𞤫𞥅𞤯𞤮 𞤮𞤲 𞤱𞤮𞤲𞤵 𞤊𞤵𞥅𞤼𞤢𞤲𞤳𞤫𞥅𞤶𞤮 𞤥𞤢𞤤𞥆𞤢 𞤊𞤮𞤲𞤺𞤮𞤴𞤢𞤲𞤳𞤫𞥅𞤶𞤮. 𞤉 𞤶𞤮𞤲𞤼𞤫 𞤬𞤫𞥅𞤰𞥆𞤵𞤯𞤫 𞤯𞤮𞥅⹁ 𞤴𞤭𞤥𞤩𞤫 𞤃𞤀𞤃𞤀𞤁𞤋 𞤁𞤓𞤃𞤄𞤓𞤒𞤀 𞤩𞤫𞤲⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤮𞤲⹁ 𞤬𞤵𞥅𞤯𞥆𞤭𞤲𞤮 𞤼𞤭𞤲𞤼𞤵𞤣𞤵𞤣𞤫 𞤫 𞤴𞤭𞤥𞤩𞤫  𞤱𞤢𞤲𞤮 𞤀𞤄𞤁𞤓𞤂𞥆𞤀𞥄𞤖𞤋 𞤒𞤉𞤈𞤌 𞤐𞤄𞤀𞤂𞤁𞤉 𞤫 𞤄𞤀𞥄 𞤓𞤅𞤃𞤀𞥄𞤐 (UPR)⹁ 𞤤𞤢𞥄𞤼𞤭𞤲𞤮𞥅𞤩𞤫 𞤶𞤢𞥄𞤺𞤮𞤪𞤩𞤫 𞤀𞤂𞤊𞤀𞥄 𞤑𞤌𞤐𞤁𞤉.  𞤐𞤣𞤫 𞤸𞤫𞤲𞤢𞤲𞥆𞤮𞥅 𞤀𞤄𞤁𞤓𞤂𞥆𞤀𞥄𞤖𞤋 𞤒𞤉𞤈𞤌 𞤐𞤄𞤀𞤂𞤁𞤉 𞤱𞤮𞤲𞤣𞤫𞤥𞤢 𞤀𞤂𞤊𞤀𞥄 𞤑𞤌𞤐𞤁𞤉 𞤣𞤢𞤪𞤮𞤼𞤮 𞤬𞤭𞥅 𞤸𞤢𞤨𞥆𞤵 𞤼𞤢𞤼𞤢𞤩𞤵⹁ 𞤳𞤢𞤲𞤳𞤮 𞤮 𞤴𞤢𞤤𞤼𞤵𞤲𞤮 𞤳𞤢 𞤶𞤢𞥄𞤺𞤮𞤪𞤢𞤤 𞤬𞤭𞥅 𞤸𞤮𞤤𞥆𞤵𞤺𞤮𞤤 𞤱𞤮𞤲𞤣𞤫𞤥𞤢 𞤮 𞤼𞤢𞤱𞤼𞤢𞥄 𞤯𞤵𞤥. 𞤀𞤥𞥆𞤢𞥄 𞤲𞤮𞤲 𞤄𞤀𞥄 𞤓𞤅𞤃𞤀𞥄𞤐⹁ 𞤳𞤢𞤲𞤳𞤮 𞤮 𞤤𞤵𞤼𞥆𞤭𞤣𞤵𞤲𞤮 𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤸𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤤𞤢𞥄𞤥𞥆𞤭𞤪𞤭 𞤩𞤫. 𞤐𞤮 𞤼𞤢𞤱𞤢𞥄 𞤳𞤢𞤣𞤭 𞤫 𞤩𞤫 𞤭𞤲𞤣𞤫 𞤥𞤵𞥅𞤯𞤵𞤲 𞤢𞤪𞤣𞤭𞤲𞤢𞥄 𞤬𞤭𞥅 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤧𞤢𞥄𞤼𞤭𞤲𞤢𞥄𞤲𞤺𞤢𞤤 𞤲𞤺𞤢𞤤⹁ 𞤀𞤄𞤁𞤓𞤂 𞤑𞤀𞥄𞤄𞤉𞤂𞤉 𞤑𞤀𞤃𞤀𞤈𞤀⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤸𞤮𞥅𞤪𞤫𞥅𞤶𞤮 𞤶𞤢𞥄𞤺𞤮𞤪𞤢𞤤 𞤣𞤢𞤣𞤭𞤼𞤢𞥄𞤪𞤫 𞤬𞤫𞤱𞤲𞤣𞤮 𞤀𞤂𞤊𞤀𞥄 𞤑𞤌𞤐𞤁𞤉. 𞤊𞤫𞤱𞤲𞤣𞤮 𞤳𞤢 𞤲𞤺𞤢𞥄𞤤 𞤣𞤭𞥅𞤧𞤮𞤲𞥋𞤣𞤭𞤪𞤢𞤤 𞤱𞤮𞤲𞤭 𞤱𞤢𞤯𞤵𞤣𞤫 𞤬𞤭𞥅 𞤶𞤮𞥅𞤯𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤⹁ 𞤶𞤢𞥄𞤺𞤮𞤪𞤩𞤫 𞤭𞤼𞥆𞤢𞥄𞤩𞤫 𞤩𞤫𞤲 𞤬𞤮𞤨 𞤲𞤮 𞤵𞤬𞤭𞥅 𞤳𞤢 𞤷𞤵𞥅𞤯𞤭 𞤥𞤵𞥅𞤯𞤵𞤲. 𞤉 𞤴𞤢𞤥𞤭𞤪𞤮𞥅𞤪𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤺𞤭𞤲⹁ 𞤷𞤭𞤬𞤼𞤭𞤲𞤮𞤪𞤯𞤫 𞤥𞤢𞤩𞥆𞤫 𞤫 𞤱𞤫𞤪𞤤𞤢𞥄𞤶𞤫 𞤥𞤢𞤩𞥆𞤫 𞤯𞤫𞤲 𞤶𞤢𞤩𞤭𞤼𞤢𞥄𞤥𞤢. 𞤂𞤢𞥄𞤥𞤵 𞤲𞤺𞤵𞤲 𞤲𞤮 𞤭𞤥𞥆𞤭𞤲𞤭 𞤳𞤢𞤣𞤭 𞤳𞤮 𞤢𞤴𞤲𞤭𞤪𞤢𞤩𞤫 𞤱𞤢𞤲𞤮 𞤳𞤮𞤧𞤢𞤥 𞤸𞤮𞥅𞤪𞤫 𞤴𞤭𞥅𞤼𞤫 𞤢𞤴𞤲𞤭𞤪𞤼𞤫𞥅. 𞤏𞤵𞤪𞤭𞤲 𞤶𞤢𞥄𞤺𞤮𞤪𞤯𞤮 𞤳𞤭𞤯𞥆𞤮 𞤲𞤮 𞤧𞤮𞤱𞤲𞤣𞤭𞥅 Jeune Afrique⹁ 𞤱𞤮𞤲𞤣𞤫𞤥𞤢 𞤮𞤥𞤮 𞤧𞤮𞤺𞤭𞤼𞤭𞥅 𞤳𞤮 𞤬𞤢𞤥𞤯𞤭 𞤱𞤮𞥅⹁ 𞤴𞤭𞤥𞤩𞤫 𞤼𞤢𞤼𞤮 𞤲𞤮 𞤶𞤮𞤳𞥆𞤭 𞤥𞤮 𞤲𞤮𞤳𞥆𞤵 𞤳𞤢𞤤𞤢 𞤳𞤢 𞤮 𞤴𞤢𞤸𞤢𞤼𞤢. 𞤑𞤮 𞤱𞤢𞤲𞤮 𞤲𞤭𞥅 𞤶𞤢𞥄𞤺𞤮𞤪𞤩𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤩𞤫𞤲 𞤶𞤮𞤺𞤮𞤪𞤢𞤲𞤮𞥅 𞤩𞤢𞥄𞤱𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲 𞤬𞤮𞤤𞥆𞤫𞥅𞤣𞤫.  𞤚𞤮𞥅𞤣𞤫⹁ 𞤸𞤢𞥄 𞤶𞤮𞥅𞤲𞤭 𞤴𞤮𞤺𞤢 𞤫 𞤥𞤢𞤩𞥆𞤫 𞤲𞤮 𞤧𞤮𞤳𞤢𞥄 𞤩𞤵𞤪𞤭𞥅 𞤸𞤭𞤼𞤢𞥄𞤲𞤣𞤫.
𞤑𞤵𞤥𞤨𞤭𞤼𞤢𞤤 𞤭𞤥𞥆𞤮𞤪𞤲𞤺𞤢𞤤 Jeune Afrique 
 

𞤔𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤧𞤢𞥄𞤴𞤲𞤢𞥄𞤥𞤢𞤑𞤮 𞤯𞤵𞤥 𞤑𞤵𞥅𞤩𞤢𞤤𞥆𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀⹁  𞤄𞤭𞤲𞤣𞤮 𞤄𞤢𞤱𞤯𞤮 𞤖𞤮𞥅𞤪𞤢𞥄𞤳𞤵 𞤘𞤭𞤲𞤫 𞤲𞤺𞤵𞤲 𞤸𞤮𞤤𞥆𞤭𞤼𞤭 𞤫 𞤳𞤭𞥅𞤼𞤮𞤤 𞤲𞤺𞤮𞤤 𞤮 𞤶𞤢𞤲𞤺𞤭 𞤸𞤢𞤲𞤳𞤭 𞤫 𞤀𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥑𞥙 𞤷𞤮𞤤𞤼𞤮 𞥒𞥐𞥒𞥔 𞤼𞤮 𞤰𞤫𞤱𞤤𞤵 𞤘𞤭𞤲𞤫. 𞤖𞤢𞤪𞤭 𞤲𞤮 𞤸𞤵𞥅𞤩𞤭𞤼𞤭 𞤥𞤮 𞤢𞤪𞤣𞤭𞥅𞤩𞤫 𞤷𞤢𞤤𞤯𞤭 𞤳𞤮𞤲𞤵 𞤘𞤭𞤲𞤫 𞤯𞤭𞤲 𞤬𞤮𞤨. 𞤑𞤵𞥅𞤩𞤢𞤤𞥆𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀 𞤸𞤮𞤤𞥆𞤭𞤼𞤢𞥄𞤤𞤭 𞤳𞤮  𞤱𞤮𞤲𞤭 𞤧𞤮𞤥𞤦𞤮 𞤲𞤺𞤮𞥅 𞤧𞤢𞥄𞤴𞤲𞤺𞤮. 𞤇𞤮𞥅𞤴𞤭 𞤺𞤭𞤦𞤭 𞤼𞤭𞤶𞥆𞤢𞥄 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤲𞤮 𞤴𞤭𞤤𞤼𞤭𞤲𞥋𞤣𞤭𞤪𞤢𞥄 𞤥𞤢𞤤𞥆𞤢 𞤱𞤢𞤴𞤤𞤢𞥄⹁ 𞤦𞤢𞤯𞤼𞤢𞤲𞤫 𞤤𞤵𞤪𞥆𞤫 𞤸𞤢𞤳𞥆𞤵𞤲𞥋𞤣𞤫 𞤶𞤢𞥄𞤺𞤮𞤪𞤩𞤫 𞤩𞤫𞤲.  𞤚𞤫𞤽𞤼𞤭𞤲𞤭𞥅 𞤧𞤢𞤦𞤵 𞤨𞤮𞥅𞤯𞤮𞤲𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤄𞤉𞤈𞤐𞤀𞤈 𞤘𞤓𞥅𞤃𞤓⹁ 𞤀𞤪𞤣𞤮 𞤔𞤢𞥄𞤺𞤮𞤪𞤢𞤤 𞤲𞤺𞤢𞤤 𞤫 𞤡𞤀𞤈𞤂 𞤈𞤀𞤒𞤚⹁ 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤙𞤢𞥄𞤱𞤮. 𞤑𞤮𞤲𞤮 𞤲𞤮𞤲⹁  𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤴𞤮 𞤶𞤢𞥄𞤺𞤮𞤪𞤢𞤤 𞤄𞤉𞤈𞤐𞤀𞤈 𞤘𞤓𞥅𞤃𞤓 𞤲𞤺𞤢𞤤 𞤬𞤮𞤨 𞤬𞤭𞤼𞥆𞤫.
𞤐𞤮 𞤸𞤢𞥄𞤲𞤭𞤪𞤭 𞤲𞤮𞤲⹁ 𞤳𞤮 𞤑𞤵𞥅𞤩𞤢𞤤𞥆𞤮 𞤃𞤀𞤃𞤀𞤁𞤋 𞤁𞤓𞤃𞤄𞤓𞤒𞤀⹁ 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤘𞤭𞤲𞤫 𞤲𞤺𞤢𞤤 𞤱𞤮𞤲𞤭 𞤳𞤮 𞤺𞤫𞤤𞤣𞤭𞤲𞤭 𞤧𞤢𞥄𞤴𞤲𞤺𞤮 𞤲𞤺𞤮𞤲.𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤫 𞤸𞤮𞤤𞥆𞤭𞤼𞤢𞤤 𞤲𞤺𞤢𞤤 𞤩𞤫 𞤸𞤭𞤳𞥆𞤭𞤲𞤭 𞤳𞤭𞥅𞤼𞤮𞤤 𞤲𞤺𞤮𞤤⹁ 𞤸𞤮𞥅𞤪𞤫𞥅𞤶𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤴𞤢𞤥𞤭𞤪𞤭𞥅 𞤶𞤢𞥄𞤺𞤮𞤪𞤩𞤫 𞤩𞤫𞤲 𞤲𞤢𞤩𞤼𞤵𞤺𞤮𞤤 𞤱𞤫𞤪𞤤𞤢𞥄𞤶𞤫 𞤺𞤮𞤤𞥆𞤫 𞤯𞤫𞤲 𞤫 𞤷𞤭𞤬𞤼𞤭𞤲𞤮𞤪𞤯𞤫 𞤥𞤢𞤩𞥆𞤫 𞤯𞤫𞤲. 𞤈𞤫𞤬𞤼𞤭 𞤳𞤢𞤣𞤭⹁ 𞤼𞤮𞤲𞤺𞤮𞥅𞤯𞤫 𞤥𞤢𞤲𞤳𞤭𞤪𞤯𞤫 𞤥𞤢𞤩𞥆𞤫 𞤢𞤥𞤦𞤢𞥄𞤥𞤢 (gel des comptes). 𞤂𞤢𞥄𞤥𞤵 𞤲𞤺𞤵𞤲 𞤴𞤢𞤥𞤭𞤪𞤭𞥅 𞤳𞤫𞥅𞤪𞤣𞤢𞤪𞤭𞥅𞤩𞤫 𞤩𞤫𞤲 𞤧𞤮𞤳𞤵𞤺𞤮𞤤 𞤳𞤫𞥅𞤪𞤭 𞤘𞤭𞤲𞤫 𞤯𞤭𞤲 𞤬𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤺𞤢𞤴𞤲𞤢 𞤸𞤵𞤩𞤭𞤲𞥋𞤣𞤢𞥄𞤣𞤫 𞤶𞤢𞥄𞤺𞤮𞤪𞤯𞤫 𞤯𞤫𞤲. 𞤇𞤫 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤤𞤫𞤧𞤩𞤫 𞤥𞤢𞤤𞥆𞤢 𞤷𞤵𞤳𞥆𞤮𞥅𞤩𞤫 𞤶𞤢𞥄𞤺𞤮𞤪𞤩𞤫 𞤸𞤢𞤤𞤬𞤭𞤲𞤢𞥄𞤥𞤢 𞤳𞤫𞤲𞤫𞤲 𞤸𞤭𞥅𞤤𞤵𞤺𞤮𞤤 𞤥𞤵𞤪𞤢𞥄𞤯𞤭 𞤶𞤢𞥄𞤺𞤮𞤪𞤯𞤫 𞤯𞤫𞤲 𞤸𞤢𞥄 𞤻𞤢𞤤𞤲𞤣𞤫 𞤲𞤣𞤫 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤶𞤮𞥅𞤯𞥆𞤭𞤲𞤢𞥄.𞤑𞤮 𞤻𞤢𞤤𞤲𞤣𞤫 𞥕 𞤅𞤭𞥅𞤤𞤼𞤮 𞥒𞥐𞥒𞥑⹁ 𞤧𞤮𞥅𞤪𞤭𞥅𞤩𞤫 𞤘𞤭𞤲𞤫 𞤩𞤫𞤲 𞤱𞤮𞤲𞤣𞤵𞤣𞤫 𞤫 𞤢𞤪𞤣𞤢𞤤 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤱𞤢𞤴𞤤𞤭𞤼𞤭 𞤤𞤢𞥄𞤥𞤵 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤵𞤲. 𞤇𞤫 𞤬𞤮𞤣𞤵𞤲𞤮 𞤶𞤮𞤺𞤲𞤵𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤫 𞤳𞤵𞥅𞤩𞤢𞤤 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞥒𞥐𞥒𞥔 𞤯𞤮𞥅. 𞤯𞤵𞤥 𞤳𞤮 𞤫 𞤲𞤣𞤫𞤪 𞤤𞤫𞤦𞥆𞤭 𞤧𞤢𞤨𞥆𞤮. 𞤂𞤵𞤼𞥆𞤭𞥅 𞤧𞤭 𞤩𞤫 𞤸𞤵𞥅𞤩𞤲𞤢𞤴 𞤳𞤮 𞤩𞤫 𞤬𞤮𞤣𞤵𞤲𞤮𞥅 𞤳𞤮𞤲.
 
𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤅𞤉𞤐𞤉𞤘𞤀𞤂 𞤲𞤣𞤵𞤲 𞤦𞤮𞥅𞤪𞤼𞤭𞥅 𞤧𞤢𞤪𞤭𞤴𞤢 𞤳𞤢  𞤧𞤢𞤪𞤯𞤮𞥅𞤩𞤫 𞤐𞤦𞤢𞤼𞤭𞤪𞤣𞤵 𞤅𞤉𞤲𞤫𞤺𞤢𞤤 𞤲𞤣𞤵𞤲 𞤧𞤢𞤪𞤯𞤭𞤲𞥆𞤮 𞤻𞤢𞤤𞤲𞤣𞤫 𞥕 𞤕𞤮𞤤𞤼𞤮 𞤬𞤭𞥅 𞤣𞤭𞤪𞤼𞤭𞤲𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤 𞤸𞤢𞥄 𞤫 𞥑𞥕 𞤄𞤮𞤱𞤼𞤮 𞥒𞥐𞥒𞥔. 𞤕𞤵𞤩𞤢𞤤 𞤲𞤺𞤢𞤤 𞤳𞤮 𞤻𞤢𞤤𞤲𞤣𞤫 𞥒𞥕 𞤕𞤮𞤤𞤼𞤮 𞤅𞤢𞥄𞤼𞤭𞤲𞤢𞤲𞤮𞥅 𞤳𞤢 𞤢𞤪𞤢𞤲𞤵𞤲.𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤣𞤵𞤲 𞤦𞤮𞥅𞤪𞤼𞤭𞥅 𞤳𞤢𞤣𞤭 𞤬𞤫𞤸𞤪𞤫 𞤲𞤣𞤫 𞤃𞤀𞤑𞤋 𞤅𞤀𞤂 𞤰𞤫𞤼𞥆𞤵𞤲𞤮𞥅 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮 𞤬𞤭𞥅 𞤲𞤫𞥅𞤩𞤲𞤵𞤼𞤵𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤.


𞤄𞤢𞤯𞤼𞤢𞤲𞤫 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫 𞤳𞤮 𞤼𞤢𞤦𞤭𞤲𞤼𞤭𞤲𞤢𞤤 𞤷𞤵𞤩𞤢𞤤 𞤲𞤺𞤢𞤤 𞤫 𞥒𞥕 𞤲𞤣𞤵𞥅 𞤤𞤫𞤱𞤪𞤵 𞤕𞤮𞤤𞤼𞤮 𞤯𞤮𞥅 𞤥𞤢𞤤𞥆𞤢 𞤢𞤣𞤮 𞤼𞤭𞤥𞥆𞤵𞤺𞤮𞤤 𞤸𞤢𞤨𞥆𞤵 𞤃𞤀𞤑𞤋 𞤅𞤀𞤂 𞤲𞤺𞤵𞤲 𞤫 𞤅𞤫𞥅𞤯𞤼𞤮. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭 𞤑𞤀𞤈𞤋𞥅𞤃 𞤏𞤀𞥄𞤁 𞤫 𞤓𞤅𞤃𞤀𞥄𞤐 𞤅𞤌𞤐𞤑𞤌 𞤼𞤢𞤱𞤼𞤮𞤼𞤢𞥄𞤳𞤫 𞤫 𞤷𞤵𞤩𞤢𞤤 𞤲𞤺𞤢𞤤.𞤑𞤮 𞤧𞤢𞤪𞤯𞤮𞥅𞤩𞤫 𞤣𞤫𞤲𞤼𞤢𞤤 𞤒𞤉𞤏𞥆𞤋 𞤀𞤅𞤑𞤀𞤐 𞤏𞤋 𞤱𞤵𞤤𞥆𞤭𞤼𞤭𞤲𞤮𞥅 𞤳𞤢 𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵. 𞤐𞤮 𞤼𞤢𞤱𞤢𞥄 𞤫 𞤲𞤺𞤢𞥄𞤤 𞤣𞤫𞤲𞤼𞤢𞤤 𞤧𞤢𞤪𞤯𞤮𞥅𞤩𞤫 𞤬𞤫𞤣𞥆𞤫 𞤆𞤀𞤅𞤚𞤉𞤊 𞤲𞤣𞤫𞤲 𞤫 𞤬𞤫𞤣𞥆𞤫 𞤝𞤀𞤂𞤋𞥅𞤊𞤀 𞤅𞤀𞤂 𞤲𞤣𞤫𞤲.


 
𞤑𞤮 𞤻𞤢𞤤𞤲𞤣𞤫 𞥒𞥐 𞤅𞤫𞥅𞤯𞤼𞤮 𞤫 𞤸𞤭𞤼𞤢𞥄𞤲𞤣𞤫 𞥕𞥗𞥐⹁ 𞤲𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤶𞤭𞤦𞤭𞤲𞤢𞥄 𞤳𞤢 𞤼𞤵𞤬𞤵𞤲𞤣𞤫 𞤃𞤀𞤑𞥆𞤀⹁ 𞤫 𞤲𞤣𞤫𞤪 𞤤𞤫𞤴𞤣𞤭 𞤱𞤭𞤴𞤫𞤼𞤫𞥅𞤲𞤣𞤭 𞤸𞤢𞤲𞤣𞤫 𞤅𞤢𞤱𞤵𞤣𞤭𞥅. 𞤍𞤵𞤥 𞤸𞤢𞤱𞤪𞤭 𞤫 𞤀𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥑𞥒 𞤤𞤫𞤱𞤪𞤵 𞤆𞤢𞤪𞤢𞤲 𞤀𞤪𞤢𞤲𞤵𞤪𞤵 𞤫 𞤸𞤭𞤼𞤢𞥄𞤲𞤣𞤫 𞤙𞤭𞥅𞤱𞤢 𞤲𞤣𞤫𞤲. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤢𞤣𞥆𞤵𞤯𞤮 𞤣𞤭𞥅𞤲𞤢 𞤋𞤧𞤤𞤢𞥄𞤥 𞤳𞤢𞤲. 𞤖𞤢𞤳𞥆𞤵𞤲𞥋𞤣𞤫 𞤢𞤲𞥆𞤢𞤦𞤢𞥄𞤩𞤫 𞤩𞤫 𞤘𞤫𞤲𞤮 𞤮𞤲 𞤭𞤥𞥆𞤭𞤲𞤭 𞤫 𞤴𞤭𞤥𞤩𞤫 𞤩𞤫𞤲⹁ 𞤳𞤮 𞤳𞤢𞤲𞤳𞤮 𞤱𞤮𞤲𞤭 𞤧𞤢𞤳𞥆𞤭𞤼𞤢𞥄𞤯𞤮 𞤲𞤵𞤤𞤫𞥅𞤣𞤫 𞤮𞤲. 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤫 𞤥𞤢𞤳𞥆𞤮)⹁ 𞤳𞤮 𞤫 𞤺𞤫𞤴𞤲𞤺𞤮𞤤 𞤄𞤢𞤲𞤵𞥅 𞤖𞤢𞥄𞥃𞤭𞤥 𞤶𞤫𞤴𞤢𞥄𞤲𞤺𞤮𞤤 𞤫 𞤤𞤫𞤻𞤮𞤤 𞤗𞤵𞤪𞤢𞤴𞥃 𞤲𞤺𞤮𞤤 𞤮 𞤶𞤭𞤦𞤭𞤲𞤢𞥄. 𞤐𞤺𞤮𞤤 𞤤𞤫𞤻𞤮𞤤 𞤲𞤮 𞤢𞤤𞤯𞤵𞤲𞤮𞥅 𞤶𞤮𞤺𞤭𞥅 𞤳𞤢𞤣𞤭 𞤷𞤫𞤥𞤦𞤫 𞤥𞤢𞤱𞤯𞤫. 𞤄𞤢𞥄𞤦𞤢 𞤥𞤢𞤳𞥆𞤮⹁ 𞤀𞤦𞤣𞤵𞤤𞥆𞤢𞥄𞤸𞤭 𞤩𞤭𞥅 𞤀𞤦𞤣𞤵𞤤 𞤃𞤵𞤼𞥆𞤢𞤤𞤭𞤦𞤭⹁ 𞤬𞤫𞤰𞥆𞤭𞤲𞥆𞤭 𞤢𞤣𞤮 𞤮 𞤣𞤢𞤻𞤫𞥅𞤣𞤫. 𞤒𞤵𞤥𞥆𞤢 𞤥𞤢𞤳𞥆𞤮⹁ 𞤀𞥄𞤥𞤭𞤲𞤢 𞤩𞤭𞥅 𞤏𞤢𞤸𞤦⹁ 𞤬𞤫𞤰𞥆𞤭𞤲𞤭 𞤳𞤢𞤻𞤵𞤲 𞤳𞤢𞤣𞤭 𞤸𞤢𞤪𞤭 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤣𞤮𞤱 𞤥𞤢𞤳𞥆𞤮) 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤶𞤫𞥅𞤺𞤮𞤮. 𞤐𞤣𞤫𞤲⹁ 𞤧𞤮𞤪𞤮 𞤥𞤢𞤳𞥆𞤮⹁ 𞤀𞤦𞤣𞤵𞤤 𞤃𞤵𞤼𞥆𞤢𞤤𞤭𞤦𞤭⹁ 𞤲𞤫𞤭 𞤥𞤮 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤣𞤵𞥅𞤩𞤭 𞤶𞤫𞥅𞤼𞤢𞤼𞤭. 𞤇𞤀𞥄𞤴𞤼𞤭 𞤮𞤲 𞤯𞤮𞤲 𞤳𞤢𞤣𞤭 𞤬𞤫𞤰𞥆𞤭𞤲𞤭𞥅⹁ 𞤦𞤢𞥄𞤨𞥆𞤢 𞤥𞤢𞤳𞥆𞤮 𞤀𞤦𞤵𞥅 𞤚𞤢𞥄𞤤𞤭𞤦 𞤲𞤫𞤭 𞤥𞤮. 𞤊𞤫𞤱𞤲𞤣𞤮 𞤮 𞤱𞤮𞤲𞤵𞤲𞤮𞥅 𞤰𞤢𞤯𞥆𞤵𞤪𞤥𞤢𞥄𞤶𞤮⹁ 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤫 𞤥𞤢𞤳𞥆𞤮) 𞤲𞤮 𞤱𞤮𞥅𞤱𞤵𞤲𞤮𞥅 𞤧𞤫𞤼𞤮𞤣𞤢𞥄𞤣𞤫 𞤫 𞤦𞤢𞥄𞤨𞥆𞤢 𞤥𞤵𞤵𞤲 𞤴𞤢𞤸𞤣𞤵 𞤡𞤢𞥄𞤥 (𞤅𞤭𞥅𞤪𞤭𞤴𞤢). 𞤇𞤢𞥄𞤴𞤼𞤭 𞤮 𞤸𞤫𞤤𞥆𞤭𞤬𞤢𞥄𞤥𞤢⹁ 𞤮 𞤤𞤢𞥄𞤼𞤭𞥅 𞤳𞤢𞤲𞤳𞤮 𞤳𞤢𞤣𞤭 𞤶𞤭𞤺𞥆𞤮𞤼𞤮𞥅𞤯𞤮 (𞤴𞤫𞥅𞤴𞤮𞥅𞤱𞤮) 𞤺𞤢𞤴𞤲𞤵𞤯𞤮. 𞤐𞤣𞤫 𞤮 𞤼𞤭𞤥𞥆𞤭𞤲𞤮𞥅 𞤣𞤵𞥅𞤩𞤭 𞥒𞥕⹁ 𞤮 𞤼𞤭𞤺𞥆𞤭 𞤷𞤫𞥅𞤥𞤫𞥅𞤯𞤮 𞤢𞤤𞤯𞤵𞤯𞤮 𞤭𞤲𞥆𞤫𞤼𞤫𞥅𞤯𞤮 𞤝𞤢𞤣𞤭𞥅𞤶𞤢𞤼𞤵 𞤩𞤭𞥅 𞤝𞤵𞤱𞤢𞤴𞤤𞤭𞤣. 𞤇𞤫 𞤱𞤮𞤲𞤣𞤭 𞤣𞤵𞥅𞤩𞤭 𞤲𞤮𞥅𞤺𞤢𞤴 𞤫 𞤶𞤫𞥅𞤺𞤮𞤮. 𞤇𞤫 𞤣𞤢𞤻𞤭𞤣𞤭 𞤩𞤭𞤩𞥆𞤫 𞤲𞤶𞤫𞥅𞤺𞤮𞤮. 𞤏𞤮𞤪𞤩𞤫 𞤯𞤭𞤯𞤮⹁ 𞤩𞤫𞤲 𞤳𞤮 𞤗𞤢𞥄𞤧𞤭𞤥 𞤫 𞤀𞤦𞤣𞤢𞤤𞥆𞤢𞤸⹁ 𞤳𞤮𞤲𞤮 𞤩𞤫𞥅 𞤯𞤭𞤯𞤮 𞤬𞤫𞤰𞥆𞤭𞤲𞤭 𞤤𞤢𞤱. 𞤈𞤫𞤱𞤩𞤫 𞤩𞤫𞤲 𞤳𞤮 𞤟𞤢𞤴𞤲𞤢𞤦⹁ 𞤈𞤵𞤹𞤢𞤴𞥆𞤢⹁ 𞤓𞤥𞥆𞤵 𞤑𞤵𞤤𞤼𞤵𞥅𞤥 𞤫 𞤊𞤢𞥄𞤼𞤭𞤥𞤢. 𞤑𞤮 𞤝𞤢𞤣𞤭𞥅𞤶𞤢 𞤼𞤢𞤲 𞤃𞤵𞤸𞤢𞤥𞥆𞤢𞤣 𞤶𞤮𞤺𞤭𞤲𞤮𞥅 𞤩𞤫𞤴𞤲𞤺𞤵 𞤸𞤢𞥄 𞤲𞤣𞤫 𞤸𞤮𞤲 𞤬𞤫𞤰𞥆𞤭𞤲𞤮𞥅 𞤣𞤵𞥅𞤩𞤭 𞤼𞤢𞤼𞤭 𞤢𞤣𞤮 𞤬𞤫𞤪𞤺𞤵 𞤲𞤺𞤵𞤲 𞤃𞤢𞤣𞤭𞥅𞤲𞤢. 𞤑𞤮 𞤩𞤢𞥄𞤱𞤮 𞤝𞤢𞤣𞤭𞥅𞤶𞤢 𞤬𞤫𞤰𞥆𞤭𞤲𞤣𞤫⹁ 𞤃𞤵𞤸𞤢𞤥𞥆𞤢𞤣 (𞤔𞤢𞤥 𞤫 𞤳𞤭𞤧𞤢𞤤 𞤣𞤮𞤱 𞤥𞤢𞤳𞥆𞤮) 𞤼𞤭𞤺𞥆𞤭𞤼𞤭. 𞤐𞤮 𞤼𞤢𞤱𞤢𞥄 𞤫 𞤩𞤫 𞤮 𞤼𞤭𞤺𞤵𞤲𞤮𞥅 𞤩𞤫𞤲⹁ 𞤅𞤢𞤱𞤣𞤢 𞤩𞤭𞥅 𞤟𞤢𞤥𞥇𞤢 𞤫 𞤀𞤴𞥃𞤢 𞤩𞤭𞥅 𞤀𞤦𞤵𞥅 𞤄𞤢𞤳𞤪. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞤲𞤣𞤫 𞤝𞤢𞤣𞤭𞥅𞤶𞤢 𞤬𞤭𞤰𞥆𞤭𞤲𞤭 𞤲𞤣𞤫𞤲⹁ 𞤲𞤵𞤤𞤢𞥄𞤯𞤮 𞤼𞤭𞤺𞥆𞤭 𞤅𞤢𞤱𞤣𞤢. 𞤼𞤢𞤱𞤭 𞤸𞤮𞤲 𞤳𞤮 𞤷𞤫𞥅𞤥𞤫𞥅𞤯𞤮 𞤥𞤮 𞤥𞤮𞥅𞤣𞤭 𞤥𞤵𞤵𞤲 𞤬𞤫𞤰𞥆𞤭𞤲𞥆𞤮 𞤩𞤢𞥄𞤱𞤮 𞤩𞤫 𞤪𞤵𞤼𞥆𞤢𞥄𞤣𞤫 𞤬𞤫𞤪𞤺𞤵 𞤲𞤺𞤵𞤲 𞤀𞤦𞤢𞤧𞤭𞤲𞤢𞥄. 𞤑𞤮 𞤩𞤵𞤪𞤭 𞤸𞤫𞥅𞤱𞤵𞤣𞤫 𞤫 𞤪𞤫𞤱𞤩𞤫 𞤩𞤫 𞤮 𞤩𞤢𞤽𞤵𞤲𞤮𞥅 𞤩𞤫𞤲⹁ 𞤢𞤥𞥆𞤢𞥄 𞤳𞤮 𞤷𞤫𞥅𞤥𞤫𞥅𞤩𞤫 𞤱𞤢𞤲𞤮 𞤅𞤢𞤱𞤣𞤢 𞤥𞤢𞤤𞥆𞤢 𞤳𞤮 𞤧𞤫𞥅𞤪𞤢𞤲𞤮𞥅𞤩𞤫 𞤱𞤢𞤲𞤮 𞤟𞤢𞤴𞤲𞤢𞤦 𞤩𞤭𞥅 𞤔𞤢𞤴𞥃. 𞤑𞤮 𞤀𞤴𞥃𞤢 𞤼𞤢𞤲 𞤱𞤮𞤲𞤭 𞤣𞤫𞤦𞥆𞤮 𞤥𞤮 𞤮 𞤼𞤭𞤺𞥆𞤭 𞤼𞤢𞤱𞤭 𞤮𞤲 𞤱𞤮𞤲𞤢𞥄 𞤷𞤫𞥅𞤥𞤫𞥅𞤯𞤮⹁ 𞤥𞤢𞤤𞥆𞤢 𞤧𞤫𞥅𞤪𞤢𞥄𞤯𞤮 𞤥𞤢𞤤𞥆𞤢 𞤶𞤭𞤴𞤢𞥄𞤯𞤮. 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤲𞤮 𞤱𞤮𞥅𞤱𞤵𞤲𞤮𞥅 𞤱𞤫𞤣𞥆𞤭𞤼𞤢𞥄𞤲𞤣𞤫 𞤫 𞤬𞤢𞤥𞥆𞤫𞥅𞤪𞤫 𞤱𞤭𞤴𞤫𞤼𞤫𞥅𞤲𞤣𞤫 𞤖𞤋𞤈𞤀 𞤸𞤮𞥅𞤪𞤫 𞤬𞤫𞤤𞥆𞤮 𞤔𞤀𞤄𞤀𞤂𞤀𞤂 𞤐𞤓𞥅𞤈. 𞤉 𞤸𞤭𞤼𞤢𞥄𞤲𞤣𞤫 𞥖𞥑𞥐⹁ 𞤸𞤢𞤪𞤭 𞤮 𞤸𞤫𞤩𞤭𞥅 𞤣𞤵𞥅𞤩𞤭 𞥔𞥐⹁ 𞤀𞤤𞤤𞤢 𞤭𞤥𞥆𞤭𞤲𞤭 𞤔𞤭𞤦𞤪𞤭𞥅𞤤 𞤫 𞤥𞤢𞤳𞥆𞤮 𞤱𞤮𞤲𞤣𞤵𞤣𞤫 𞤫 𞤗𞤵𞤪𞥇𞤢𞥄𞤲𞤢 𞤸𞤢𞤪𞤭 𞤮𞤥𞤮 𞤳𞤢 𞤬𞤢𞤥𞥆𞤫𞥅𞤪𞤫 𞤖𞤋𞤈𞤀. 𞤔𞤭𞤦𞤪𞤭𞥅𞤤 𞤱𞤭𞤴𞤭 𞤥𞤮: “𞤶𞤢𞤲𞤺𞤵. 𞤌 𞤶𞤢𞥄𞤦𞤭𞥅⹁ “𞤃𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫.” 𞤇𞤫 𞤺𞤫𞤪𞤣𞤭 𞤯𞤮𞤲 𞤸𞤢𞥄 𞤮 𞤸𞤵𞤲𞤶𞤭𞥅 𞤢𞥄𞤴𞤫𞥅𞤶𞤫 𞤯𞤫 𞤔𞤭𞤦𞤪𞤭𞥅𞤤 𞤤𞤮𞤲𞤺𞤭𞤲𞤭 𞤥𞤮 𞤯𞤫𞤲. 𞤁𞤵𞥅𞤩𞤭 𞤯𞤭𞤯𞤭 𞤔𞤭𞤦𞤪𞤭𞥅𞤤 𞤲𞤮 𞤢𞤪𞤣𞤫 𞤴𞤮𞤼𞥆𞤭𞤲𞤢 𞤫 𞤥𞤢𞤳𞥆𞤮 𞤢𞥄𞤴𞤫𞥅𞤶𞤫 𞤗𞤵𞤪𞥇𞤢𞥄𞤲𞤢 𞤯𞤫𞤲. 𞤑𞤮𞤲𞤮 𞤸𞤢𞤪𞤭 𞤮𞤲𞤼𞤵𞤥𞤢⹁ 𞤳𞤮 𞤫 𞤴𞤭𞤥𞤩𞤫 𞤧𞤫𞥅𞤯𞤢𞥄𞤩𞤫 𞤨𞤫𞤼 𞤱𞤢𞤲𞤮 𞤝𞤢𞤣𞤭𞥅𞤶𞤢 𞤫 𞤣𞤫𞤲𞤯𞤭𞤪𞤢𞥄𞤱𞤮 𞤥𞤵𞤵𞤲 𞤏𞤢𞤪𞤢𞤹𞤢⹁ 𞤮 𞤱𞤮𞤲𞤵𞤲𞤮𞥅 𞤸𞤢𞤤𞤬𞤭𞤲𞤢𞥄𞤣𞤫. 𞤑𞤮𞤲𞤮 𞤩𞤢𞥄𞤱𞤮 𞤣𞤵𞥅𞤩𞤭 𞤯𞤭𞤯𞤭 𞤯𞤭𞤲 𞤬𞤫𞤰𞥆𞤵𞤣𞤫⹁ 𞤮 𞤬𞤵𞤯𞥆𞤭 𞤴𞤮𞤼𞥆𞤭𞤲𞤣𞤫 𞤲𞤵𞤤𞤢𞤤 𞤋𞤧𞤤𞤢𞥄𞤥𞤵 𞤲𞤺𞤢𞤤 𞤫 𞤴𞤭𞤥𞤩𞤫 𞤥𞤢𞤳𞥆𞤢 𞤩𞤫𞤲 𞤳𞤢 𞤳𞤫𞤲𞤫. 𞤑𞤢 𞤢𞤪𞤢𞤲𞤵𞤲 𞤼𞤢𞤸𞤮⹁ 𞤴𞤭𞤥𞤩𞤫 𞤃𞤢𞤳𞥆𞤢 𞤩𞤫𞤲 𞤯𞤵𞥅𞤪𞤭𞥅 𞤥𞤮⹁ 𞤱𞤵𞤪𞤭𞤲 𞤩𞤫 𞤱𞤢𞤯𞤼𞤢𞤲𞤢𞥄𞤤𞤭 𞤸𞤭𞥅𞤤𞤢 𞤬𞤮𞤼𞤢 𞤫 𞤳𞤮 𞤮 𞤱𞤮𞤲𞤵𞤲𞤮𞥅 𞤸𞤢𞥄𞤤𞤵𞤣𞤫 𞤳𞤮𞤲. 𞤑𞤮 𞤪𞤫𞤱𞤩𞤫 𞤩𞤫𞤲 𞤫 𞤧𞤵𞤳𞤢𞥄𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤼𞤢𞤥𞤨𞤵𞤩𞤫 𞤩𞤫𞤲 𞤱𞤮𞤲𞤵𞤲𞤮𞥅 𞤼𞤢𞤱𞤼𞤵𞤣𞤫 𞤥𞤮. 𞤑𞤮𞤲𞤮 𞤮 𞤸𞤢𞤱𞤪𞤭 𞤫 𞤤𞤭𞤣𞥆𞤵 𞤥𞤢𞤱𞤲𞤺𞤵 𞤭𞤥𞥆𞤮𞤪𞤣𞤫 𞤫 𞤳𞤮𞥅𞤸𞤮𞥅𞤩𞤫 𞤃𞤢𞤳𞥆𞤢 𞤩𞤫𞤲. 𞤇𞤫𞤲 𞤼𞤢𞤥𞤨𞤭𞤲𞤭 𞤥𞤮⹁ 𞤳𞤢𞤲𞤳𞤮 𞤫 𞤶𞤮𞤳𞥆𞤵𞤩𞤫 𞤥𞤮 𞤩𞤫𞤲 𞤸𞤢𞥄 𞤩𞤫 𞤴𞤢𞤤𞤼𞤭𞤲𞤢𞥄 𞤫 𞤲𞤣𞤫𞤪 𞤃𞤢𞤳𞥆𞤢 𞤫 𞤸𞤭𞤼𞤢𞥄𞤲𞤣𞤫 𞥖𞥒𞥒. 𞤌𞤲𞤼𞤵𞤥𞤢⹁ 𞤳𞤢𞤲𞤳𞤮 𞤫 𞤶𞤮𞤳𞥆𞤵𞤩𞤫 𞤥𞤮 𞤩𞤫𞤲⹁ 𞤩𞤫 𞤬𞤫𞤪𞤭⹁ 𞤩𞤫 𞤴𞤢𞤸𞤭 𞤃𞤢𞤣𞤭𞥅𞤲𞤢. 𞤑𞤮 𞤯𞤮𞤲 𞤩𞤫 𞤢𞤣𞤭𞥅 𞤧𞤭𞤲𞤷𞤵𞤣𞤫 𞤥𞤮𞤬𞤼𞤫𞤪𞤫 𞤋𞤧𞤤𞤢𞥄𞤥𞤵. 𞤌 𞤣𞤵𞥅𞤥𞤭𞥅 𞤫 𞤱𞤢𞥄𞤶𞤢𞤺𞤮𞤤 𞤫 𞤴𞤢𞥄𞤻𞥆𞤵𞤺𞤮𞤤 𞤪𞤫𞤲𞤣𞤮 𞤋𞤧𞤤𞤢𞥄𞤥𞤵 𞤲𞤺𞤮𞤲. 𞤌 𞤢𞤪𞤣𞤭𞥅 𞤳𞤢𞤣𞤭 𞤳𞤮𞤲𞤭 𞤶𞤵𞥅𞤤𞤩𞤫 𞤫 𞤸𞤢𞤩𞤵𞤺𞤮𞤤 𞤸𞤫𞥅𞤬𞤫𞤪𞤩𞤫 𞤃𞤢𞤳𞥆𞤢 𞤩𞤫𞤲. 𞤉 𞤸𞤭𞤼𞤢𞥄𞤲𞤣𞤫 𞥖𞥓𞥐⹁ 𞤐𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 𞤫 𞤶𞤮𞤳𞥆𞤵𞤩𞤫 𞤥𞤮 𞤩𞤫𞤲 𞤯𞤢𞤸𞤭 𞤃𞤢𞤳𞥆𞤢. 𞤇𞤢𞥄𞤴𞤼𞤭 𞤩𞤫 𞤲𞤢𞥄𞤼𞤭𞥅 𞤃𞤢𞤳𞥆𞤢⹁ 𞤲𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤴𞤢𞥄𞤬𞤢𞤲𞤭𞥅 𞤴𞤭𞤥𞤩𞤫 𞤃𞤢𞤳𞥆𞤢 𞤩𞤫𞤲 𞤤𞤫𞤼𞥆𞤫 𞤯𞤫 𞤩𞤫 𞤬𞤢𞤱𞤵𞤲𞤮𞥅 𞤥𞤮 𞤯𞤫𞤲⹁ 𞤳𞤢𞤲𞤳𞤮 𞤫 𞤶𞤮𞤳𞥆𞤵𞤲𞤮𞥅𞤩𞤫 𞤥𞤮 𞤩𞤫𞤲 𞤢𞤣𞤮 𞤩𞤫 𞤬𞤫𞤪𞤵𞤣𞤫 𞤃𞤢𞤣𞤭𞥅𞤲𞤢. 𞤑𞤮 𞤻𞤢𞤤𞤲𞤣𞤫 𞥘 𞤑𞤮𞤪𞤧𞤮 𞤫 𞤸𞤭𞤼𞤢𞥄𞤲𞤣𞤫 𞥖𞥓𞥒⹁ 𞤲𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤬𞤫𞤰𞥆𞤭𞤲𞤭 𞤸𞤢𞤪𞤭 𞤮𞤥𞤮 𞤶𞤮𞤺𞤭𞥅 𞤣𞤵𞥅𞤩𞤭 𞥖𞥒. 𞤑𞤮 𞤃𞤢𞤣𞤭𞥅𞤲𞤢 𞤮 𞤵𞤦𞥆𞤢𞥄. 𞤐𞤺𞤵𞥅𞤪𞤲𞤣𞤢𞤥 𞤥𞤢𞤳𞥆𞤮 𞤫 𞤳𞤮 𞤮 𞤶𞤢𞤲𞤺𞤭𞤲𞤭 𞤳𞤮𞤲⹁ 𞤦𞤢𞤯𞤼𞤭𞤲𞤭𞥅 𞤬𞤮𞤼𞤢 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤖𞤢𞤲𞤣𞤫 𞤋𞤧𞤤𞤢𞥄𞤥 𞤲𞤮 𞤼𞤢𞤱𞤢𞥄 𞤫 𞤤𞤢𞥄𞤱𞤭 𞤣𞤫𞤱𞤫 𞤩𞤵𞤪𞤵𞤯𞤭 𞤴𞤢𞥄𞤶𞤵𞤣𞤫 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤳𞤮 𞤩𞤵𞤪𞤭 𞤣𞤵𞤶𞤵𞤲𞤫 𞤯𞤭𞤯𞤭 𞤴𞤭𞤥𞤩𞤫 𞤲𞤮 𞤶𞤮𞤳𞥆𞤭 𞤋𞤧𞤤𞤢𞥄𞤥𞤵 𞤸𞤢𞤲𞤣𞤫. 𞤔𞤵𞥅𞤤𞤩𞤫 𞤩𞤫𞤲 𞤲𞤮 𞤧𞤫𞤲𞥆𞤭 𞤲𞤵𞤤𞤢𞥄𞤯𞤮 𞤳𞤵𞥅𞤩𞤮 𞤢𞤲𞥆𞤢𞤦𞤢𞥄𞤳𞤵. 𞤇𞤫 𞤱𞤢𞤯𞤭𞥅 𞤥𞤮 𞤳𞤢𞤣𞤭 𞤻𞤫𞤥𞤼𞤭𞤲𞤼𞤫𞥅𞤯𞤮 𞤫 𞤻𞤫𞤥𞤦𞤫𞤼𞤫𞥅𞤯𞤮. 𞤌 𞤱𞤢𞤯𞤭𞥅 𞤫 𞤲𞤣𞤫𞤪 𞤣𞤵𞥅𞤩𞤭 𞥒𞥒⹁ 𞤳𞤮 𞤸𞤢𞤴 𞤺𞤮𞥅𞤼𞤮𞥅 𞤥𞤫𞥅𞤯𞤢𞥄𞤲𞤮 𞤱𞤢𞤯𞤵𞤣𞤫. 𞤏𞤮𞤲𞤢𞥄 𞤥𞤫𞤸𞤪𞤫⹁ 𞤃𞤢𞤴𞤳𞤮𞤤 𞤖𞤢𞤪𞤼⹁ 𞤫 𞤲𞤣𞤫𞤪 𞤣𞤫𞤬𞤼𞤫𞤪𞤫 𞤥𞤢𞤳𞥆𞤮 𞤸𞤮𞥅𞤪𞤫 𞤴𞤭𞤥𞤩𞤫 𞥑𞥐𞥐 𞤩𞤵𞤪𞤵𞤩𞤫 𞤦𞤢𞤯𞤼𞤭𞤲𞤣𞤫 𞤫 𞤼𞤢𞥄𞤪𞤭𞥅𞤳𞤢 𞤲𞤫𞤯𞥆𞤢𞤲𞤳𞤫 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭⹁ 𞤳𞤮 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤣𞤮𞤱 𞤥𞤢𞤳𞥆𞤮) 𞤮 𞤱𞤢𞤯𞤭 𞤢𞤪𞤢𞤲𞤮. 𞤐𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 𞤱𞤮𞤲𞤢𞥄 𞤀𞥄𞤪𞤢𞤦𞤫𞥅𞤩𞤫 𞤩𞤫𞤲 𞤼𞤢𞤲 𞤮 𞤱𞤢𞤴𞤤𞤭 𞤮 𞤭𞤼𞥆𞤭 𞤫 𞤥𞤢𞤶𞥆𞤫𞤪𞤫⹁ 𞤳𞤮 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨 𞤮 𞤲𞤣𞤢𞤴𞤺𞤭𞤲𞤭𞤪𞤭 𞤋𞤧𞤤𞤢𞥄𞤥𞤵. 𞤑𞤮 𞤴𞤭𞤥𞤩𞤫 𞤪𞤮𞤲𞤵𞤩𞤫 𞤥𞤮 𞤩𞤫𞤲 𞤲𞤣𞤢𞤴𞤺𞤭𞤲𞤭 𞤉𞤪𞤮𞤨 𞤸𞤢𞤪𞤭 𞤫𞤪𞤮𞤨𞤲𞤢𞥄𞤩𞤫 𞤩𞤫𞤲 𞤲𞤮 𞤫 𞤲𞤭𞤩𞤫. 𞤑𞤮 𞤶𞤵𞥅𞤤𞤩𞤫 𞤪𞤮𞤲𞤵𞤩𞤫 𞤥𞤮 𞤩𞤫𞤲 𞤳𞤢𞤣𞤭 𞤴𞤭𞥅𞤼𞤭𞤲𞤣𞤭𞤲𞤭 𞤴𞤭𞤥𞤩𞤫 𞤩𞤫𞤲 𞤺𞤭𞤦𞤭 𞤬𞤵𞤯𞤲𞤢𞥄𞤲𞤺𞤫 𞤸𞤢𞥄 𞤸𞤭𞤪𞤲𞤢𞥄𞤲𞤺𞤫.
𞤉𞤲 𞤼𞤭𞤥𞥆𞤭𞤲𞤭𞥅 𞤣𞤵𞤶𞤵𞤲𞤫 𞤲𞤶𞤫𞥅𞤼𞤢𞤼𞤮 𞤴𞤭𞤥𞤩𞤫 𞤱𞤵𞥅𞤪𞤵𞤩𞤫 𞤸𞤮𞥅𞤪𞤫 𞤤𞤢𞥄𞤤𞤢𞤺𞤢𞤤 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤯𞤵𞤥 𞤢𞤲𞤼𞤵𞤩𞤫 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN) 𞤸𞤮𞤤𞥆𞤭 𞤫 𞤳𞤢𞤴𞤣𞤭𞥅𞤪𞤭 𞤲𞤣𞤭 𞤩𞤫 𞤴𞤢𞤤𞤼𞤭𞤲𞤭 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑𞥕 𞤔𞤮𞤤𞤮 𞥒𞥐𞥒𞥒.


𞤉 𞤲𞤣𞤫𞤪 𞤲𞤣𞤭𞤲 𞤳𞤢𞤴𞤣𞤭𞥅𞤪𞤭⹁ 𞤩𞤫 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤶𞤵𞥅𞤼𞤢𞤤 𞤲𞤺𞤵𞥅𞤪𞤲𞤣𞤢𞤥 𞤩𞤫𞤴𞤣𞤭𞤳𞤫 𞤳𞤮𞤲𞤮 𞤫𞤥𞤦𞤫𞤪𞤫 𞤩𞤭𞤩𞥆𞤫 𞤱𞤮𞤲𞤢𞥄𞤩𞤫 𞤶𞤭𞤦𞤭𞤲𞤫𞥅𞤣𞤫 𞤩𞤫𞤲 𞤵𞤧𞤼𞤭𞤳𞤫 𞤬𞤮𞤼𞤢. 𞤖𞤢𞤲𞤣𞤫 𞤥𞤮 𞤲𞤣𞤢𞥄𞤪𞤭𞥅 𞤫 𞤲𞤣𞤫𞤪 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫⹁ 𞤼𞤢𞤱𞤢𞤴 𞤳𞤮 𞤫𞤥𞤦𞤫𞤪𞤫 𞤩𞤭𞤩𞥆𞤫 𞤯𞤭𞤯𞤮 𞤨𞤫𞤼 𞤣𞤫𞤦𞥆𞤮 𞤬𞤫𞤱𞤲𞤣𞤭𞥅𞤯𞤮 𞤳𞤢𞤤𞤢 𞤱𞤮𞤲𞤭 𞤸𞤫𞤩𞤵𞤣𞤫. 𞤍𞤵𞤲 𞤤𞤫 𞤴𞤮𞤲𞤢𞤼𞤢𞥄 𞤳𞤮 𞤩𞤫𞤴𞤣𞤢 𞤭𞤼𞥆𞤭𞤪𞤭 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤩𞤫𞤲 𞤧𞤭 𞤱𞤮𞤲𞤵𞤩𞤫 𞤥𞤢𞥄𞤴𞤵𞤣𞤫 𞤩𞤫𞤲 𞤭𞤼𞥆𞤢𞥄𞤥𞤢. 𞤑𞤮 𞤯𞤵𞤥 𞤱𞤢𞤯𞤭 𞤤𞤫𞤴𞤯𞤫 𞤺𞤮𞥅 𞤴𞤭𞤮𞤴𞤢𞤴 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤥𞤵𞤵𞤲 𞤲𞤮 𞤵𞤧𞤼𞤮𞥅 𞤼𞤫𞤲𞤼𞤭𞤲𞤭𞥅 𞤸𞤫𞤣𞥆𞤫 𞤉𞤪𞤮𞤨 𞤫 𞤴𞤮𞤺𞤢 𞤫 𞤤𞤫𞤴𞤯𞤫 𞤀𞥄𞤧𞤭𞤴𞤢.


𞤏𞤵𞤪𞤭𞤲 𞤯𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥕𞥐⹁ 𞤼𞤢𞤱𞤢𞤴 𞤸𞤫𞤩𞤵𞤩𞤫 𞤩𞤫𞤲 𞤣𞤵𞥅𞤩𞤭 𞥖𞥕 𞤫 𞤩𞤫𞤲 𞤩𞤫 𞤼𞤭𞤥𞥆𞤭𞤲𞤢𞥄𞤤𞤭 𞤣𞤵𞥅𞤩𞤭 𞥑𞥒 𞤬𞤮𞤼𞤭𞥅 𞤼𞤫𞤳. 𞤍𞤵𞤥 𞤳𞤮 𞤼𞤢𞤱𞤵𞤣𞤫 𞤦𞤢𞥄𞤤𞤯𞤫 𞤶𞤵𞥅𞤼𞤭𞥅 𞤳𞤮𞤲𞤮 𞤬𞤫𞤥𞤦𞤵𞤤𞤫 𞤴𞤢𞤴𞤤𞤭𞥅.


𞤑𞤮 𞤯𞤵𞤥 𞤱𞤢𞤯𞤭⹁ 𞤧𞤭 𞤼𞤢𞤱𞤭𞥅𞤲𞤮 𞤳𞤮 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤺𞤮𞤮 𞤰𞤫𞤼𞥆𞤭 𞤬𞤭𞥅 𞤲𞤮 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤩𞤫𞤲 𞤩𞤫𞤴𞤣𞤮𞤪𞤢 𞤣𞤵𞤶𞤵𞤲𞤫𞤪𞤫 𞤱𞤮𞥅𞤼𞤫𞤪𞤫⹁ 𞤶𞤮𞥅𞤲𞤭 𞤳𞤮 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤶𞤮𞤱𞤭 𞤰𞤫𞤼𞥆𞤮𞤴𞤼𞤢 𞤬𞤭𞥅 𞤲𞤮 𞤩𞤫𞤴𞤣𞤮𞤪𞤫𞤲 𞤫𞤥𞤦𞤫𞤪𞤫 𞤣𞤵𞤶𞤵𞤲𞤫𞤪𞤫 𞤱𞤮𞥅𞤼𞤫𞤪𞤫. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥑 𞤼𞤭𞤥𞥆𞤭𞤲𞤯𞤫𞤲 𞤣𞤵𞤶𞤵𞤲𞤫 𞤶𞤫𞥅𞤯𞤭𞤯𞤭. 𞤑𞤮𞤲𞤮 𞤫𞤲 𞤼𞤭𞤥𞤢𞤼𞤢𞥄 𞤣𞤵𞤶𞤵𞤲𞤫 𞤶𞤫𞥅𞤲𞤢𞤴𞤭 𞤸𞤢𞥄 𞤫 𞤸𞤭𞤼𞥆𞤢𞤲𞤣𞤫 𞥒𞥐𞥒𞥗.


𞤉 𞤲𞤣𞤫𞤪 𞤲𞤣𞤭𞤲 𞤳𞤢𞤴𞤣𞤭⹁ 𞤢𞤲𞤼𞤵𞤩𞤫 𞤩𞤫𞤲 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤫 𞤸𞤭𞤼𞤢𞥄𞤲𞤣𞤫 𞤢𞤪𞤮𞥅𞤪𞤫 𞤯𞤮𞤮⹁ 𞤯𞤵𞤥 𞤳𞤮 𞤫 𞥒𞥐𞥒𞥓⹁ 𞤤𞤫𞤴𞤣𞤭 𞤋𞤲𞤣𞤭𞤴𞤢 𞤲𞤣𞤭𞤲 𞤬𞤫𞤰𞥆𞤭𞤼𞤮𞤴𞤼𞤮 𞤤𞤫𞤴𞤣𞤭 𞤕𞤢𞤴𞤲𞤢 𞤲𞤣𞤭𞤲 𞤴𞤭𞤥𞤩𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤯𞤮𞥅 𞤫 𞥒𞥐𞥓𞥐⹁ 𞤐𞤢𞤶𞤫𞤪𞤭𞤴𞤢 𞤸𞤫𞤱𞤼𞤭𞤼𞤮𞤴𞤼𞤮 𞤀𞤥𞤫𞤪𞤭𞤳 𞤫 𞤫𞤥𞤦𞤫𞤪𞤫 𞤴𞤭𞤥𞤩𞤫 𞤬𞤭𞥅 𞤳𞤢𞤤𞤢 𞤬𞤫𞤱𞤲𞤣𞤮 𞤸𞤢𞤲𞤣𞤫⹁ 𞤀𞤥𞤫𞤪𞤭𞤳 𞤲𞤮 𞤬𞤫𞤰𞥆𞤭𞤼𞤮𞤪𞤭 𞤐𞤢𞤶𞤫𞤪𞤭𞤴𞤢 𞤴𞤭𞤥𞤩𞤫 𞤣𞤵𞤦𞤵𞤲𞤫 𞥑𞥒𞥖. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥕𞥐⹁ 𞤳𞤮 𞤐𞤢𞤶𞤫𞤪𞤭𞤴𞤢 𞤱𞤮𞤲𞤮𞤴𞤼𞤢 𞤤𞤫𞤴𞤣𞤭 𞤼𞤢𞤼𞤢𞤩𞤭𞤪𞤭 𞤲𞤣𞤭𞤲 𞤫 𞤸𞤫𞥅𞤱𞤵𞤣𞤫 𞤴𞤭𞤥𞤩𞤫⹁ 𞤑𞤮𞤲𞤺𞤮 𞤁𞤫𞤥𞤮𞤳𞤢𞤪𞤢𞥄𞤪𞤭 𞤱𞤮𞤲𞤢 𞤶𞤫𞥅𞤼𞤢𞤼𞤢𞤩𞤭𞤪𞤭 𞤲𞤣𞤭𞤲 𞤫 𞤸𞤫𞥅𞤱𞤵𞤣𞤫 𞤴𞤭𞤥𞤩𞤫. 𞤉 𞤲𞤣𞤫𞤪 𞤣𞤵𞥅𞤩𞤭 𞥒𞥗⹁ 𞤑𞤮𞤲𞤺𞤮 𞤼𞤵𞤲 𞤩𞤫𞤴𞤣𞤮𞤪𞤢𞤴 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞥑𞥑𞥘.


𞤏𞤵𞤪𞤭𞤲 ⹁ 𞤳𞤮 𞤳𞤢 𞤤𞤢𞤸𞤫𞥅𞤪𞤭 𞤀𞤬𞤪𞤭𞤳 𞤬𞤫𞤷𞥆𞤫𞤪𞤫 𞤫 𞤳𞤮 𞤩𞤫𞤴𞤣𞤮𞤼𞤮𞥅 𞤳𞤮𞤲 𞤫 𞤴𞤭𞤥𞤩𞤫 𞤩𞤫𞤲 𞤭𞤱𞤮𞤴𞤼𞤢 𞤫 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤲𞤮𞤺𞤢𞤴 𞤫 𞤶𞤫𞥅𞤼𞤢𞤼𞤭 𞤧𞤢𞥄𞤼𞤭𞥅𞤯𞤭 𞤯𞤮𞤮.


𞤉 𞤯𞤫𞤫 𞤤𞤫𞤴𞤯𞤫 𞤳𞤢 𞤲𞤢𞤴𞤫𞥅𞤩𞤫 𞤩𞤫𞤲 𞤱𞤮𞤲𞤭 𞤩𞤫𞤴𞤣𞤢𞥄𞤣𞤫 𞤼𞤮𞤲 𞤬𞤮𞤼𞤢⹁ 𞤱𞤢𞤲𞤮 𞤉𞤪𞤮𞤨 𞤫 𞤔𞤢𞤨𞤢𞤲⹁ 𞤯𞤵𞤥 𞤲𞤮 𞤢𞤣𞥆𞤢𞤲𞤣𞤫 𞤩𞤫 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤼𞤭𞥅𞤯𞤵𞤺𞤮𞤤 𞤷𞤮𞤺𞥆𞤵 𞤣𞤢𞤲𞤳𞤢𞤺𞤮𞤤 𞤫 𞤼𞤮𞤨𞥆𞤭𞤼𞤢𞤺𞤮𞤤 𞤩𞤫𞤲 𞤲𞤢𞤴𞤫𞥅𞤩𞤫 𞤼𞤢𞤱𞤼𞤭 𞤧𞤢𞤯𞤵𞤺𞤮𞤤 𞤧𞤵𞤳𞤢𞥄𞤩𞤫 𞤳𞤮 𞤤𞤮𞤲𞤼𞤮𞥅 𞤳𞤢 𞤺𞤮𞤤𞥆𞤫 𞤩𞤫𞤲 𞤱𞤮𞤲𞤵𞤩𞤫 𞤲𞤢𞤴𞤱𞤵𞤣𞤫.


𞤑𞤮𞤲𞤮 𞤲𞤮𞤲 𞤳𞤢 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤭 𞤩𞤫𞤴𞤣𞤢𞥄𞤣𞤫 𞤼𞤮𞤲 𞤬𞤮𞤼𞤢 𞤱𞤢𞤲𞤮 𞤫 𞤂𞤢𞤸𞤫𞥅𞤪𞤭 𞤀𞤬𞤪𞤭𞤳 𞤲𞤣𞤭𞤲⹁ 𞤧𞤢𞤯𞤲𞤢𞥄 𞤷𞤢𞤯𞤫𞥅𞤤𞤫. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤸𞤫𞥅𞤺𞤫⹁ 𞤧𞤢𞤯𞤵𞤺𞤮𞤤 𞤲𞤣𞤭𞤴𞤢𞤥 𞤤𞤢𞥄𞤩𞤵𞤯𞤢𞤥 𞤫 𞤢𞤲𞤺𞤢𞤤 𞤱𞤫𞥅𞤩𞤵𞤺𞤮𞤤 𞤻𞤢𞥄𞤥𞤣𞤵 𞤧𞤢𞤦𞤵 𞤱𞤢𞤴𞤤𞤢𞤺𞤮𞤤 𞤴𞤢𞥄𞤧𞤭 𞤳𞤭𞤲. 𞤕𞤫𞥅𞤲𞤢𞤤 𞤲𞤺𞤢𞤤 𞤱𞤢𞤤𞥆𞤢 𞤶𞤫𞥅𞤪𞤫𞤲𞤣𞤫 𞤲𞤣𞤫𞤲 𞤲𞤮 𞤩𞤵𞤪𞤼𞤵𞤣𞤫 𞤶𞤭𞤨𞥆𞤢𞤣𞤫 𞤳𞤢 𞤤𞤫𞤴 𞤧𞤢𞥄𞤸𞤢𞤤. 𞤅𞤭 𞤴𞤢𞤸𞤭𞤪𞤭𞥅 𞤲𞤭𞥅⹁ 𞤳𞤢 𞤪𞤫𞤥𞤫𞥅 𞤫 𞤳𞤢 𞤣𞤵𞤪𞤫𞥅 𞤧𞤢𞤯𞤢𞤴. 𞤅𞤭 𞤯𞤵𞤥 𞤤𞤫 𞤧𞤢𞤯𞤭𞥅 𞤸𞤫𞥅𞤺𞤫 𞤩𞤫𞤴𞤣𞤮𞤼𞤮. 𞤍𞤵𞤥 𞤤𞤫 𞤲𞤮 𞤼𞤢𞤱𞤢𞥄 𞤫 𞤳𞤮 𞤱𞤮𞤲𞤭 𞤫 𞤢𞤣𞥆𞤵𞤣𞤫 𞤸𞤢𞤪𞤫𞥅𞤶𞤭 𞤫 𞤱𞤢𞤪𞤼𞤭𞤲’𞤣𞤭𞤪𞤮 𞤲𞤣𞤫𞤪 𞤀𞤬𞤪𞤭𞤳.


𞤅𞤭 𞤢𞤪𞤣𞤭𞥅𞤩𞤫 𞤀𞤬𞤪𞤭𞤳 𞤩𞤫𞤲 𞤰𞤫𞤼𞥆𞤢𞥄𞤤𞤭 𞤨𞤫𞤸𞤫 𞤸𞤫𞤦𞤤𞤢𞤲𞤮𞥅 𞤱𞤢𞤴𞤤𞤢𞤺𞤮𞤤 𞤴𞤢𞥄𞤧𞤭 𞤳𞤭𞤲⹁ 𞤫 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤢𞤪𞤮𞥅𞤶𞤭⹁ 𞤼𞤢𞤥𞤨𞤫𞤪𞤫 𞤫 𞤻𞤢𞤦𞥆𞤵𞥅𞤤𞤭 𞤩𞤫𞤴𞤣𞤮𞤼𞤮⹁ 𞤧𞤵𞤳𞤢𞥄𞤩𞤫 𞤩𞤫𞤲 𞤫𞤺𞥆𞤢𞤴 𞤴𞤢𞤤𞤼𞤢 𞤀𞤬𞤪𞤭𞤳. 𞤅𞤭 𞤯𞤵𞤥 𞤤𞤫 𞤱𞤢𞤯𞤭𞥅⹁ 𞤀𞤬𞤪𞤭𞤳 𞤩𞤵𞤪𞤼𞤢𞤴 𞤤𞤮𞤵𞤣𞤫 𞤸𞤫𞤩𞤢 𞤲𞤮 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤴𞤢𞤲𞤭𞤪𞤢 𞤫 𞤥𞤫𞤫𞤲.


𞤁𞤵𞤦𞤵𞤲𞤫𞤪𞤫 = 𞤥𞤭𞤤𞤭𞤴𞤮𞤲
𞤁𞤵𞤶𞤵𞤲𞤫𞤪𞤫 = 𞤥𞤭𞤤𞤭𞤴𞤢𞤪 = 𞤦𞤭𞤤𞤭𞤴𞤮𞤲


 
𞤑𞤮 𞤒𞤵𞤪𞤥𞤭 𞤲𞤮 𞤸𞤫𞤩𞤭 𞤶𞤵𞥅𞤤𞤩𞤫 𞤩𞤫𞤲.


𞤖𞤢𞤲𞤣𞤫 𞤫 𞤀𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥒𞥖 𞤅𞤭𞥅𞤤𞤼𞤮 𞥒𞥐𞥒𞥒⹁ 𞤰𞤫𞤱𞤤𞤮𞥅𞤶𞤫 𞤥𞤢𞤱𞤯𞤫 𞤯𞤫𞤲 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤲𞤮 𞤫𞤱𞤭𞥅 𞤬𞤢𞥄𞤼𞤵𞤲𞤣𞤫 𞤒𞤵𞥅𞤧𞤵𞤬 𞤀𞤤 𞤗𞤢𞤪𞤣𞤢𞥄𞤱𞤭𞤴.


𞤌𞥅 𞤳𞤮 𞤷𞤫𞤪𞤲𞤮𞥅𞤶𞤮 𞤋𞤧𞤤𞤢𞥄𞤥 𞤼𞤫𞤣𞥆𞤵𞤯𞤮⹁ 𞤼𞤮𞥅𞤱𞤵𞤯𞤮 𞤺𞤢𞤲𞤣𞤢𞤤⹁ 𞤱𞤭𞤲𞤣𞤵𞤯𞤮 𞤩𞤵𞤪𞤭 𞤣𞤫𞤬𞤼𞤫 𞤼𞤫𞥅𞤥𞤫𞤯𞥆𞤫. 𞤑𞤮 𞤣𞤵𞥅𞤩𞤭 𞥙𞥖 𞤮 𞤬𞤫𞤰𞥆𞤭𞤲𞤭𞤪𞤭 𞤸𞤢𞤲𞤣𞤫…
𞤒𞤮 𞤀𞤤𞤤𞤢 𞤱𞤢𞤯𞤵 𞤢𞤤𞤶𞤢𞤲𞥆𞤢 𞤬𞤭𞤪𞤣𞤢𞤱𞤧𞤭 𞤱𞤫𞥅𞤪𞤣𞤫 𞤱𞤢𞤳𞥆𞤮.


𞤖𞤮𞤥𞤦𞤮 𞤱𞤮𞤲𞤭 𞤁𞤮𞤬𞤼𞤮𞥅𞤪 𞤒𞤵𞥅𞤧𞤵𞤬 𞤀𞤤 𞤗𞤢𞤪𞤣𞤢𞥄𞤱𞤭𞥅 ؟


𞤀𞤤 𞤗𞤢𞤪𞤣𞤢𞤱𞤭𞥅 𞤳𞤮 𞤫 𞤤𞤫𞤧𞤣𞤭 𞤃𞤭𞤧𞤪𞤢 (𞤉𞤶𞤭𞤨𞤼) 𞤮 𞤶𞤭𞤦𞤭𞤲𞤢𞥄 ⹁ 𞤻𞤢𞤤𞤲𞤣𞤫 𞥙 𞤅𞤭𞥅𞤤𞤼𞤮 𞥑𞥙𞥒𞥖 𞤫 𞤸𞤮𞤯𞤮 𞤭𞤲𞥆𞤫𞤼𞤫𞥅𞤲𞤺𞤮 𞤅𞤢𞤬𞤼 𞤚𞤵𞤪𞤢𞥄𞤦 𞤲𞤣𞤫𞤪 𞤺𞤮𞤥𞤲𞤢𞤼𞤫𞥅𞤪𞤭 𞤝𞤢𞤪𞤦𞤭𞤴𞤢. 𞤚𞤢𞤱𞤭 𞤥𞤢𞤱𞤩𞤫 𞤥𞤢𞤳𞥆𞤮 𞤲𞤮 𞤩𞤭𞤯𞤼𞤭𞤪𞤢𞤲𞤮𞥅 𞤬𞤮𞤼𞤢. 𞤑𞤢 𞤮 𞤼𞤭𞤥𞥆𞤭𞤲𞤼𞤢 𞤯𞤮𞤲 𞤣𞤵𞥅𞤩𞤭 𞤯𞤭𞤯𞤭⹁ 𞤄𞤢𞥄𞤦𞤢 𞤱𞤢𞤳𞥆𞤮 𞤬𞤫𞤰𞥆𞤭𞤲𞤭. 𞤐𞤣𞤫𞤲⹁ 𞤦𞤢𞤨𞥆𞤢 𞤱𞤢𞤳𞥆𞤮 𞤬𞤢𞤱𞤼𞤭𞥅 𞤲𞤫𞥅𞤣𞤭 𞤱𞤢𞤳𞥆𞤮.


𞤌 𞤤𞤢𞥄𞤼𞤭𞤲𞤮 𞤲𞤫𞤯𞥆𞤮 𞤬𞤫𞤪𞤢𞥄𞤯𞤮 𞤬𞤮𞤼𞤢. 𞤐𞤣𞤫 𞤮 𞤸𞤫𞤩𞤢𞥄𞤴𞤲𞤮𞥅 𞤣𞤵𞥅𞤩𞤭 𞤶𞤫𞥅𞤲𞤢𞤴𞤭⹁ 𞤼𞤢𞤱𞤭 𞤮 𞤸𞤵𞤲𞤶𞤭𞤳𞤫 𞤀𞤤𞤹𞤵𞤪𞥇𞤢𞥄𞤲𞤢𞥄𞤪𞤫 𞤲𞤣𞤫𞤲 𞤬𞤮𞤨. 𞤘𞤮𞤪𞤫𞥅𞤶𞤮 𞤱𞤢𞤳𞥆𞤮 𞤸𞤢𞤴 𞤺𞤮𞥅𞤼𞤮 𞤱𞤮𞤲𞤢𞥄𞤤𞤭 𞤴𞤫𞥅𞤧𞤮 𞤱𞤢𞤳𞥆𞤮 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤸𞤭𞤤𞥆𞤢-𞤣𞤵𞤯𞤢𞤤. 𞤖𞤢𞤴 𞤷𞤫𞤪𞤲𞤮𞥅𞤩𞤫 𞤶𞤢𞤲𞤺𞤭𞤲𞤢𞤴𞤲𞤮𞥅𞤩𞤫 𞤥𞤮 𞤩𞤫𞤲 𞤧𞤵𞥅𞤧𞤢𞤼𞤢𞥄𞤲𞤮 𞤥𞤮 𞤫 𞤺𞤢𞤲𞤣𞤢𞤤. 𞤑𞤮 𞤤𞤢𞤱 𞤮 𞤬𞤵𞤯𞥆𞤭 𞤱𞤢𞤤𞥆𞤭𞤬𞤢𞥄𞤣𞤫 𞤣𞤫𞤬𞤼𞤫.


𞤀𞤤 𞤗𞤢𞤪𞤣𞤢𞤱𞤭𞤴 𞤲𞤮 𞤱𞤮𞤲𞤣𞤵𞤲𞤮𞥅 𞤫 𞤻𞤢𞥄𞤲𞤣𞤫 𞤬𞤮𞤼𞤢 𞤬𞤭𞥅 𞤣𞤢𞤪𞤼𞤢𞤲𞤢𞤺𞤮𞤤 𞤭𞤧𞤤𞤢𞥄𞤥 𞤫 𞤶𞤮𞤶𞥆𞤢𞤤𞤫 𞤤𞤮𞤭𞤲𞤢𞥄𞤩𞤫 𞤩𞤫𞤲. 𞤑𞤮 𞤯𞤵𞤲 𞤱𞤮𞤲𞥆𞤮𞥅 𞤧𞤢𞤦𞤵 𞤮 𞤪𞤢𞤯𞤫𞥅𞤣𞤫 𞤮 𞤧𞤢𞤧𞤭𞤲𞤫𞥅 𞤫 𞤤𞤫𞤧𞤣𞤭 𞤱𞤢𞤳𞥆𞤮 𞤃𞤭𞤧𞤪𞤢. 𞤇𞤢𞥄𞤴𞤼𞤭 𞤮 𞤸𞤢𞤩𞤭𞤣𞤭𞥅 𞤫 𞤤𞤢𞥄𞤥𞤵 𞤃𞤭𞤧𞤪𞤢 𞤲𞤺𞤵𞤲⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥑⹁ 𞤮 𞤴𞤢𞤸𞤭 𞤮 𞤬𞤢𞥄𞤦𞤼𞤭𞤲𞤮𞤴𞤭𞥅 𞤑𞤢𞤼𞤢𞤪. 𞤂𞤢𞥄𞤥𞤵 𞤑𞤢𞤼𞤢𞤪 𞤲𞤺𞤵𞤲 𞤱𞤫𞥅𞤪𞤲𞤭𞤪𞤭 𞤥𞤮 𞤸𞤮𞥅𞤪𞤫 𞤧𞤢𞤪𞤼𞤭 𞤧𞤭 𞤮 𞤱𞤮𞤲𞤢𞤴 𞤼𞤮𞤲⹁ 𞤮 𞤽𞤭𞤻𞤢𞤼𞤢𞥄 𞤤𞤢𞥄𞤥𞤵 𞤑𞤢𞤼𞤢𞤪 𞤲𞤺𞤵𞤲…


𞤐𞤣𞤫 𞤼𞤢𞤱𞤵𞤲𞤮𞥅⹁ 𞤀𞤤𞤶𞤢𞥁𞤭𞥅𞤪𞤢⹁ 𞤰𞤫𞤱𞤤𞤮𞤱𞤢𞤤 𞤩𞤵𞤪𞤲𞤺𞤢𞤤 𞤥𞤢𞤱𞤲𞤵𞤣𞤫 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤳𞤮 𞤑𞤢𞤼𞤢𞤪 𞤱𞤮𞤲𞤭⹁ 𞤯𞤵𞤲 𞤵𞤣𞥆𞤭𞤼𞤢𞤲𞤭 𞤥𞤮 𞤦𞤮𞤤𞤭 𞤥𞤢𞤱𞤯𞤭 𞤬𞤭𞥅 𞤩𞤢𞤥𞤼𞤭𞤪𞤺𞤮𞤤 𞤭𞤧𞤤𞤢𞥄𞤥 𞤶𞤫𞤱𞤼𞤫 𞤸𞤭𞤼𞥆𞤵𞤯𞤫⹁ 𞤫 𞤣𞤢𞤪𞤢𞤲𞤢𞤺𞤮𞤤 𞤬𞤭𞥅 𞤶𞤮𞤶𞥆𞤢𞤤𞤫 𞤤𞤮𞤭𞤲𞤢𞥄𞤩𞤫 𞤩𞤫𞤲. 𞤈𞤫𞤬𞤦𞤭𞤪𞥆𞤫 𞤳𞤢𞤤𞤢 𞤮 𞤱𞤢𞤯𞤢𞤴𞤲𞤮 𞤴𞤫𞤱𞤼𞤫𞤪𞤫 𞤱𞤢𞤤𞥆𞤢 𞤧𞤢𞤪𞤰𞤮 𞤸𞤮𞥅𞤪𞤫 𞤀𞤤𞤶𞤢𞥁𞤭𞥅𞤪𞤢. 𞤑𞤮 𞤲𞤺𞤮𞤲 𞤧𞤢𞤪𞤰𞤮 𞤩𞤵𞤪𞤫𞤼𞤫𞤲𞤮𞥅 𞤲𞤣𞤢𞥄𞤪𞤫𞥅𞤣𞤫 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤼𞤫𞤲𞤼𞤭𞤲𞤭𞥅 𞤱𞤮𞤲𞤢𞤲𞤣𞤫 𞤶𞤵𞥅𞤤𞤩𞤫 𞤩𞤫𞤲…


𞤌𞥅 𞤷𞤫𞤪𞤲𞤮𞥅𞤶𞤮 𞤳𞤮 𞤱𞤢𞤳𞥆𞤭𞤤𞤭𞤲𞤮𞥅𞤯𞤮 𞤬𞤮𞤼𞤢 𞤲𞤮𞤲 𞤳𞤢 𞤺𞤢𞤲𞤣𞤢𞤤. 𞤁𞤫𞤬𞤼𞤫𞤪𞤫 𞤲𞤣𞤫 𞤮 𞤱𞤭𞤲𞤣𞤭 𞤲𞤣𞤫𞤲 𞤬𞤭𞥅 𞤣𞤮𞤬𞤼𞤮𞤪𞤢𞥄𞤳𞤵 𞤱𞤢𞤳𞥆𞤮 𞤲𞤺𞤵𞤲⹁ 𞤸𞤢𞥄 𞤲𞤭𞥅 𞤱𞤢 𞤥𞤢𞤴𞤪𞤫 𞤸𞤫𞤩𞤢𞥄𞤳𞤭. 𞤐𞤣𞤫 𞤶𞤢𞤲𞤺𞤫𞤼𞤫 𞤫 𞤳𞤢𞤤𞤢 𞤸𞤭𞤤𞥆𞤢-𞤣𞤵𞤯𞤢𞤤 𞤭𞤧𞤤𞤢𞥄𞤥. 𞤑𞤮 𞤳𞤢𞤴𞤪𞤫 𞤱𞤭𞤴𞤫𞤼𞤫𞥅 𞤊𞤢𞤤𞤼𞤭𞤲𞤳𞤮𞤱𞤢𞤤 𞤤𞤢𞤩𞥆𞤭𞤲𞤢𞤴𞤲𞤣𞤭 𞤲𞤣𞤭𞤲 (𞤊𞤭𞤹𞤸𞤵 𞤢𞥁𞥆𞤢𞤳𞤢𞥄𞤼𞤭)…𞤐𞤮 𞤶𞤫𞤴𞤢𞥄 𞤫 𞤳𞤮 𞤯𞤵𞤯𞥆𞤭𞤲𞤭 𞤣𞤫𞤬𞤼𞤫 𞤱𞤢𞤳𞥆𞤮 𞤯𞤫𞤲⹁ 𞤼𞤢𞤱𞤵𞤣𞤫 𞤯𞤵𞥅𞤯𞤵𞤩𞤫 𞤶𞤮𞥅𞤥𞤭𞤪𞤢𞥄𞤩𞤫 𞤶𞤢𞤱𞤤𞤫 𞤩𞤫𞤲 𞤫 𞤤𞤢𞥄𞤥𞤩𞤫 𞤶𞤵𞥅𞤤𞤩𞤫 𞤬𞤮𞤣𞤵𞤲𞤮 𞤥𞤮 𞤼𞤢𞤥𞤦𞤭𞤼𞤢𞤺𞤮𞤤 𞤳𞤢𞤤𞤢 𞤣𞤫𞤬𞤼𞤫𞤪𞤫 𞤲𞤣𞤫 𞤮 𞤱𞤭𞤲𞤣𞤭.


𞤌𞥅 𞤷𞤫𞤪𞤲𞤮𞥅𞤶𞤮 𞤤𞤢𞥄𞤼𞤭𞤲𞤮 𞤳𞤵𞤤𞤮 𞤘𞤫𞤲𞤮 𞤮𞤲 𞤬𞤮𞤼𞤢 𞤲𞤮𞤲. 𞤅𞤢𞤦𞤵 𞤯𞤵𞤥⹁ 𞤮𞤥𞤮 𞤱𞤮𞤲𞤣𞤵𞤲𞤮𞥅 𞤫 𞤥𞤭𞤪𞤭𞤲 𞤬𞤮𞤼𞤢. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤮𞤥𞤮 𞤴𞤭𞤯𞤢𞤲𞤮𞥅 𞤬𞤮𞤼𞤢 𞤳𞤢 𞤤𞤫𞤧𞤯𞤫 𞤶𞤵𞥅𞤤𞤩𞤫 𞤩𞤫𞤲 𞤼𞤫𞤲𞤼𞤭𞤲𞤭𞥅 𞤸𞤫𞤣𞥆𞤫 𞤀𞤬𞤪𞤭𞤳.


𞤖𞤢𞤪𞤭 𞤥𞤭𞤲 𞤫 𞤸𞤮𞥅𞤪𞤫 𞤢𞤥⹁ 𞤳𞤢𞤤𞤢 𞤣𞤫𞤬𞤼𞤫𞤪𞤫 𞤱𞤢𞤳𞥆𞤮 𞤲𞤣𞤫 𞤥𞤭 𞤴𞤭𞤭⹁ 𞤥𞤭 𞤧𞤮𞥅𞤣𞤢𞤴𞤲𞤮 𞤺𞤭𞤤𞤢 𞤲𞤣𞤫 𞤥𞤭 𞤢𞤲𞤣𞤵𞤲𞤮𞥅 𞤬𞤭𞥅 𞤱𞤢𞤳𞥆𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥑. 𞤃𞤭 𞤶𞤢𞤲𞤺𞤭𞥅 𞤶𞤵𞤲𞤺𞤮 𞤱𞤢𞤳𞥆𞤮 𞤳𞤮 𞤯𞤵𞥅𞤯𞤭. 
𞤐𞤮 𞤶𞤫𞤴𞤢𞥄 𞤫 𞤶𞤫𞤱𞤼𞤫 𞤱𞤢𞤳𞥆𞤮 𞤯𞤫𞤲 :“𞤚𞤭𞤥𞥆𞤵𞤺𞤮𞤤 𞤺𞤢𞤲𞤣𞤢𞤤 𞤺𞤢𞤲𞤣𞤮 𞤳𞤮 𞤱𞤭𞤴𞤵𞤺𞤮𞤤 𞤮𞤲𞤼𞤭𞤺𞤭 𞤥𞤭 𞤺𞤫𞤤𞤢𞥄𞤳𞤭 𞤲𞤺𞤢𞥄𞤤 𞤰𞤢𞤥𞤢𞤤 𞤯𞤮𞥅”“𞤒𞤫𞤣𞥆𞤢𞤼𞤢𞥄 𞤱𞤮𞥅𞤣𞤫𞤺𞤮𞤤 𞤘𞤫𞤲𞤮 𞤮𞤲 𞤧𞤭 𞤱𞤮𞤲𞤢𞥄 𞤬𞤢𞤲𞤼𞤵𞤯𞤮 𞤥𞤢𞤶𞥆𞤫𞤪𞤫”


𞤐𞤮 𞤱𞤮𞥅𞤣𞤭 𞤦𞤵𞤴 𞤳𞤮 𞤱𞤭𞤲𞤣𞤫𞥅 𞤬𞤭𞥅 𞤮𞥅 𞤷𞤫𞤪𞤲𞤮𞥅𞤶𞤮. 𞤑𞤢𞤤𞤢 𞤸𞤵𞤥𞤨𞤢𞥄𞤯𞤮 𞤬𞤭𞥅 𞤱𞤢𞤳𞥆𞤮 𞤮 𞤴𞤢𞤸𞤢𞤴 𞤳𞤢 𞤒𞤵𞥅𞤼𞤵𞤦𞤵 𞤮 𞤱𞤭𞤲𞤣𞤢 ( الشريعة و الحياة للقرضاوي).


𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤷𞤫𞤪𞤲𞤮𞥅𞤶𞤮 𞤥𞤢𞤱𞤯𞤮 𞤥𞤮 𞤢𞤤𞤢𞥄 𞤢𞤴𞤩𞤫⹁ 𞤱𞤮𞥅𞤣𞤢𞥄𞤳𞤢 𞤳𞤢 𞤤𞤫𞤴𞤣𞤭 𞤯𞤮𞥅⹁ 𞤮𞤥𞤮 𞤥𞤢𞤪𞤲𞤮𞥅 𞤢𞤴𞤩𞤫 𞤯𞤵𞥅𞤯𞤵𞤩𞤫. 𞤌 𞤼𞤮𞤽𞤢𞤲𞤢𞤲𞤮 𞤸𞤫𞤱𞤼𞤵𞤺𞤮𞤤 𞤫 𞤤𞤫𞤧𞤯𞤫 𞤯𞤵𞥅𞤯𞤵𞤯𞤫 𞤳𞤢𞤣𞤭. 𞤏𞤢𞤲𞤮 𞤤𞤫𞤧𞤣𞤭 𞤱𞤢𞤳𞥆𞤮 𞤲𞤣𞤭𞤲 𞤃𞤭𞤧𞤪𞤢⹁ 𞤫 𞤤𞤫𞤧𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲 𞤫 𞤤𞤫𞤧𞤣𞤭 𞤬𞤢𞤪𞤢𞤲𞤧𞤭 𞤲𞤣𞤭𞤲…


𞤉 𞤴𞤫𞤱𞤼𞤫𞤪𞤫 𞤱𞤢𞤳𞥆𞤮 𞤺𞤮𞥅⹁ 𞤮 𞤱𞤭𞤴𞤵𞤲𞤮 𞤮𞤥𞤮 𞤩𞤢𞤪𞤭𞤲’𞤣𞤮𞥅 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵 𞤀𞤥𞤫𞤪𞤭𞤳 𞤐𞤣𞤵𞤲 : “𞤃𞤭 𞤴𞤫𞤼𞥆𞤭𞥅 𞤀𞤤𞤤𞤢 𞤸𞤢𞤯𞤵𞤯𞤮 𞤤𞤢𞤥 𞤸𞤫𞤱𞤼𞤮𞤴𞤺𞤮𞤤 𞤳𞤢 𞤧𞤵𞥅𞤣𞤵 𞤧𞤮𞤩𞤵𞤲𞥋𞤣𞤵⹁ 𞤮 𞤲𞤫𞤱𞤲𞤢𞤲𞤭 𞤤𞤢𞤥 𞤸𞤫𞤱𞤼𞤮𞤴𞤺𞤮𞤤 𞤳𞤢 𞤧𞤵𞥅𞤣𞤵 𞤥𞤢𞤳𞥆𞤮 𞤑𞤢𞥄𞤦𞤢𞥄𞤪𞤵 𞤤𞤢𞥄𞤩𞤵𞤲𞥋𞤣𞤵”.


𞤅𞤭 𞤼𞤢𞤱𞤭𞥅⹁ 𞤱𞤢𞤲𞤮 𞤢𞤤𞤥𞤢𞥄𞤥𞤭𞥅𞤩𞤫 𞤩𞤫𞤲 𞤲𞤢𞤴𞤮 (𞤃𞤢𞥄𞤤𞤭𞤳⹁ 𞤢𞤸𞤥𞤢𞤣𞤵⹁ 𞤢𞤦𞤵𞥅-𞤸𞤢𞤲𞤭𞥅𞤬𞤢⹁ 𞥃𞤢𞥄𞤬𞤢𞤭𞤴) 𞤲𞤮 𞤸𞤫𞤩𞤮𞤼𞤮𞤲𞤮𞥅 𞤫 𞤲𞤺𞤵𞥅 𞤶𞤢𞤥𞤢𞥄𞤲𞤵 𞤯𞤮𞥅⹁ 𞤸𞤢𞤪𞤢𞤴𞤲𞤮 𞤳𞤮 𞤁𞤮𞤬𞤼𞤮𞥅𞤪 𞤒𞤵𞥅𞤧𞤵𞤬 𞤀𞤤 𞤗𞤢𞤪𞤣𞤢𞥄𞤱𞤭𞥅 𞤴𞤮 𞤀𞤤𞤤𞤢𞤸 𞤸𞤭𞤲𞥆𞤮 𞤥𞤮 𞤌 𞤴𞤢𞥄𞤬𞤮𞥅⹁ 𞤌 𞤱𞤢𞤯𞤢 𞤢𞤤𞤶𞤢𞤲𞥆𞤢 𞤬𞤭𞤪𞤣𞤢𞤱𞤧𞤭 𞤱𞤫𞥅𞤪𞤣𞤫 𞤱𞤢𞤳𞥆𞤮.


𞤑𞤮 𞤑𞤢𞤼𞤢𞤪 𞤱𞤮𞤲𞤭 𞤧𞤢𞤳𞥆𞤭𞤼𞤮𞥅𞤣𞤫 𞤲𞤺𞤵𞥅𞤪𞤲𞤣𞤢𞤥 𞤀𞤤 𞤗𞤢𞤪𞤣𞤢𞤱𞤭𞤴 𞤯𞤢𞤥. 𞤑𞤮 𞤯𞤮𞤲 𞤮 𞤱𞤵𞥅𞤪𞤭𞤣𞤭 𞤫 𞤩𞤫𞤴𞤲𞤺𞤵𞥅𞤪𞤫 𞤱𞤢𞤳𞥆𞤮 𞤲𞤣𞤫𞤲. 𞤌𞤥𞤮 𞤢𞤷𞥆𞤭 𞤩𞤭𞤩𞥆𞤫 𞤪𞤫𞤱𞤩𞤫 𞤲𞤢𞤴𞤮 𞤫 𞤩𞤭𞤩𞥆𞤫 𞤱𞤮𞤪𞤩𞤫 𞤼𞤢𞤼𞤮. 
𞤑𞤮 𞤫 𞤬𞤫𞤣𞥆𞤫 𞤃𞤵𞤧𞤭𞤣𞤢𞤤 𞤃𞤵𞤧𞤤𞤭𞤥𞤢𞥄𞤩𞤫 𞤩𞤫𞤲 (𞤋𞤿𞤱𞤢𞥄𞤲𞤵𞤤 𞤃𞤵𞤧𞤤𞤭𞤥𞤭𞥅𞤲) 𞤮 𞤼𞤢𞤱𞤢𞤲𞤮𞥅. 𞤌𞤥𞤮 𞤱𞤮𞤲𞤢𞤲𞥆𞤮𞥅 𞤳𞤢𞤣𞤭 𞤃𞤵𞤪𞤼𞤮 𞤅𞤫𞥅𞤯𞤼𞤮 𞤀𞥄𞤪𞤢𞤦𞤵 𞤲𞤺𞤮𞤲


𞤑𞤵𞤯𞤮𞤤 𞤶𞤢𞤲𞤺𞤲𞤢𞥄𞤳𞤵𞥅𞤶𞤮 𞤷𞤫𞤪𞤲𞤮𞥅𞤶𞤮 𞤬𞤫𞤰𞥆𞤭𞤲𞤯𞤮 𞤮𞤲:𞤀𞤅𞥆𞤋𞤁𞥆𞤋𞥅𞤗𞤓 𞤊𞤓𞥅𞤚𞤀𞤐𞤑𞤉 𞤔𞤀𞤂𞥆𞤌.


𞤉 𞤐𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥕 𞤅𞤭𞥅𞤤𞤼𞤮 𞥒𞥐𞥒𞥒⹁ 𞤚𞤋𞤃 𞤄𞤈𞤓𞤑𞤅 𞤱𞤢𞤯𞤵𞤲𞤮 𞤴𞤫𞤱𞤼𞤫𞤪𞤫 𞤼𞤮 𞤤𞤢𞥄𞤥𞤮𞤪𞤣𞤫 𞤆𞤢𞤪𞤭⹁ 𞤲𞤣𞤫𞤪 𞤊𞤢𞤪𞤢𞤲𞤧𞤭 𞤳𞤢 𞤧𞤵𞥅𞤣𞤵 𞤳𞤭𞤯𞥆𞤭𞥅𞤪𞤵 𞤃𞤵𞤲𞤣𞤮𞤤𞤭𞤲𞤺𞤢. 𞤅𞤵𞥅𞤣𞤵 𞤲𞤣𞤵 𞤶𞤢𞤤𞤦𞤫𞥅𞤲𞤣𞤭 𞤲𞤵𞤵𞤲 𞤸𞤢𞤳𞤭𞤲𞤣𞤭𞤲𞤢𞥄 𞤬𞤭𞥅 𞤴𞤮 𞤲𞤣𞤭 𞤸𞤢𞤱𞤪𞤮𞤲’𞤣𞤭𞤪 𞤫 𞤲𞤣𞤢𞤴𞤺𞤵 𞤰𞤫𞤱𞤤𞤵 𞤲𞤺𞤵𞤲.𞤍𞤮𞥅 𞤳𞤮 𞤲𞤮𞤳𞥆𞤵𞥅𞤪𞤫 𞤬𞤮𞤼𞤵𞤲’𞤣𞤭𞤪𞤲𞤣𞤫⹁ 𞤬𞤭𞤪𞤼𞤭𞥅𞤲𞤣𞤫 𞤳𞤢𞤣𞤭 𞤱𞤮𞤲𞤢𞤲𞤣𞤫 𞤴𞤭𞤥𞤩𞤫 𞥓𞥐 𞤼𞤮𞥅𞤤𞤲𞤢𞤲𞤮𞥅𞤩𞤫 𞤬𞤭𞥅 𞤶𞤫𞤲𞤼𞤢𞤺𞤮𞤤 𞤲𞤣𞤫𞥅 𞤴𞤫𞤱𞤼𞤫𞤪𞤫 𞤚𞤋𞤃 𞤄𞤈𞤓𞤑𞤅 𞤲𞤣𞤫 𞤮 𞤭𞤲𞥆𞤭 “𞤄𞤋𞤐𞤁𞤌𞤂 𞤑𞤉𞤅𞤌𞤂” 𞤲𞤺𞤮𞤤 𞤲𞤫𞤯𞥆𞤮 𞤶𞤫𞤴𞤢𞥄𞤯𞤮 𞤫 𞤤𞤫𞤻𞤮𞤤 𞤨𞤢𞤥𞤢𞤪𞤮𞤤 𞤋𞤲𞤣𞤭𞤴𞤢 𞤧𞤭𞤲𞤷𞤭. 𞤉 𞤲𞤣𞤫𞤪 𞤴𞤫𞤱𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤮 𞤩𞤢𞤲𞤺𞤭𞤲𞤮𞤪𞤭 𞤬𞤭𞥅 𞤀𞤁𞤂𞤢𞤃. 𞤃𞤮𞤴 𞤱𞤮𞤲𞤭 𞤚𞤋𞤃 𞤄𞤓𞤑𞤅؟ 𞤚𞤋𞤃 𞤄𞤈𞤓𞤑𞤅 𞤳𞤮 𞤢𞤥𞤫𞤪𞤭𞤳𞤲𞤢𞥄𞤶𞤮. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤧𞤭𞤲𞤷𞤵𞤯𞤮 𞤫 𞤢𞤪𞤣𞤭𞥅𞤯𞤮 𞤲𞤣𞤭𞥅 𞤲𞤶𞤵𞤩𞥆𞤵𞤣𞤭 𞤱𞤭𞤴𞤫𞤼𞤫𞥅𞤲𞤣𞤭 Endangered Alphabets Project 𞤲𞤣𞤭 𞤬𞤢𞥄𞤲𞤣𞤢𞥄𞤪𞤫 𞤥𞤵𞤵𞤲 𞤱𞤮𞤲𞤭 𞤱𞤵𞥅𞤪𞤲𞤭𞤼𞤭𞤪𞤺𞤮𞤤 𞤫 𞤸𞤭𞤱𞤭𞤪𞤺𞤮𞤤 𞤨𞤭𞤲𞤫 𞤧𞤫𞤩𞤭𞤼𞤭𞥅𞤯𞤫 𞤦𞤭𞤲𞤣𞤭 𞤥𞤵𞤵𞤲. 𞤌 𞤴𞤭𞥅𞤤𞤮𞤼𞤮 𞤫 𞤤𞤫𞤴𞤣𞤭 𞤲𞤣𞤭𞤲 𞤱𞤢𞤯𞤵𞤺𞤮𞤤 𞤶𞤫𞤱𞤼𞤫 𞤸𞤮𞥅𞤪𞤫 𞤲𞤢𞤬𞤮𞥅𞤶𞤫 𞤱𞤵𞥅𞤪𞤲𞤵𞤺𞤮𞤤 𞤦𞤭𞤲𞤣𞤮𞤤. 𞤑𞤮 𞤯𞤵𞤥 𞤢𞤣𞥆𞤭 𞤴𞤮 𞤫 𞤷𞤢𞥄𞤼𞤫 𞤆𞤢𞤪𞤭 𞤬𞤭𞥅 𞤱𞤢𞤯𞤵𞤺𞤮𞤤 𞤴𞤫𞤱𞤼𞤫𞤪𞤫. 𞤅𞤫𞥅𞤣𞤭𞤼𞤭𞤲𞤮 𞤲𞤣𞤫𞥅 𞤴𞤫𞤱𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫 𞤮 𞤱𞤢𞤯𞤭 𞤆𞤢𞤪𞤭⹁ 𞤅𞤮𞤲𞥆𞤢 𞤀𞤒𞤅𞤀𞤚𞤓 𞤂𞤋𞤂𞤋⹁ 𞤢𞤲𞤣𞤭𞤪𞤢𞥄𞤩𞤫 𞤐𞤉𞥅𞤐𞤉 𞤊𞤓𞥅𞤚𞤀 𞤳𞤢 𞤲𞤶𞤵𞤩𞥆𞤵𞤤𞤭 𞤶𞤮𞤳𞥆𞤮𞤲𞤣𞤭𞤪𞤢𞤤. 𞤉𞤩𞤫 𞤢𞤲𞤣𞤭𞤪𞤢𞥄 𞤱𞤢𞤳𞥆𞤭𞤤𞤢𞥄𞤪𞤫 𞤥𞤢𞤩𞥆𞤫 𞤬𞤭𞥅 𞤩𞤢𞤥𞤼𞤢𞤤 𞤀𞤁𞤂𞤢𞤃. 𞤑𞤮 𞤯𞤵𞤥 𞤱𞤢𞤯𞤭 𞤲𞤣𞤫 𞤚𞤋𞤃 𞤄𞤈𞤓𞤑𞤅 𞤺𞤢𞤴𞤲𞤵𞤲𞤮𞥅 𞤴𞤫𞤱𞤼𞤫𞤪𞤫 𞤥𞤵𞥅𞤲 𞤲𞤣𞤫𞤲⹁ 𞤮 𞤲𞤫𞤱𞤭𞤲𞤢𞤲𞤭 𞤐𞤉𞥅𞤐𞤉 𞤊𞤓𞥅𞤚𞤀 𞤩𞤫𞤴𞤣𞤵𞤺𞤮𞤤 𞤩𞤢𞤲𞤺𞤭𞤲𞤣𞤫 𞤧𞤫𞥅𞤯𞤢 𞤸𞤮𞥅𞤪𞤫 𞤦𞤭𞤲𞤣𞤫 𞤥𞤫𞥅𞤲 𞤯𞤭𞤲⹁ 𞤀𞤁𞤂𞤢𞤃.𞤇𞤫 𞤱𞤢𞤯𞤭 𞤴𞤫𞤱𞤼𞤫𞤪𞤫 𞤥𞤢𞤩𞥆𞤫 𞤸𞤮𞤤𞥆𞤵𞤺𞤮𞤤 𞤸𞤮𞤤 𞤲𞤮 𞤦𞤭𞤲𞤣𞤮𞤤 𞤀𞤁𞤂𞤢𞤃 𞤧𞤭𞤲𞤷𞤭𞤪𞤢𞥄 𞤫 𞤸𞤮𞤤 𞤳𞤢 𞤲𞤺𞤮𞤤 𞤬𞤫𞤱𞤣𞤭𞥅 𞤬𞤫𞤱𞤲𞤣𞤮 𞤸𞤢𞤲𞤣𞤫.𞤖𞤮𞤥𞤦𞤮 𞤱𞤮𞤲𞤭 𞤀𞤒𞤅𞤀𞤚𞤓 𞤂𞤋𞤂𞤋 𞤱𞤢𞤤𞥆𞤢 𞤐𞤉𞥅𞤐𞤉 𞤊𞤓𞥅𞤚𞤀؟ 𞤳𞤮 𞤩𞤫 𞤶𞤭𞤦𞤭𞤲𞤢𞤲𞤣𞤫 𞤊𞤪𞤭𞤼𞤮𞤲⹁ 𞤤𞤢𞥄𞤥𞤮𞤪𞤣𞤫 𞤅𞤢𞤪𞤤𞤮𞤲 𞤳𞤮𞤲𞤮 𞤳𞤮 𞤊𞤢𞤪𞤢𞤲𞤧𞤭 𞤫 𞤲𞤣𞤫𞤪 𞤧𞤢𞤸𞤪𞤫 𞤂𞤭𞤴𞤮𞤲 𞤩𞤫 𞤱𞤮𞤲𞤭 𞤫 𞤺𞤮𞤤𞥆𞤵𞤣𞤫 𞤬𞤫𞤱𞤲𞤣𞤮 𞤸𞤢𞤦𞤣𞤫. 𞤑𞤮 𞤩𞤫 𞤶𞤢𞤲𞤺𞤲𞤮𞥅𞤩𞤫 𞤫 𞤬𞤭𞤪𞤼𞤮𞥅𞤩𞤫 𞤲𞤢𞤲𞤼𞤭𞤲𞤢 𞤯𞤫𞤥𞤯𞤫.𞤄𞤢𞤯𞤼𞤢𞤲𞤫 𞤷𞤢𞥄𞤼𞤫𞥅𞤣𞤫 𞤥𞤢𞤩𞥆𞤫 𞤫 𞤲𞤣𞤫𞥅 𞤶𞤮𞤲𞤣𞤫 𞤥𞤢𞤱𞤲𞤣𞤫 𞤣𞤵𞤽𞤭𞤲𞤢𞤲𞤫𞥅 𞤴𞤫𞤱𞤼𞤵𞤺𞤭𞤤 𞤬𞤭𞥅 𞤀𞤁𞤂𞤢𞤃⹁ 𞤐𞤉𞥅𞤐𞤉 𞤊𞤓𞥅𞤚𞤀 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤱𞤫𞤤𞤼𞤢𞤲𞤭𞤳𞤫 𞤚𞤋𞤃 𞤄𞤈𞤓𞤑𞤅 𞤬𞤭𞥅 𞤲𞤺𞤢𞤤 𞤣𞤢𞤥𞤢𞤤 𞤲𞤺𞤢𞤤 𞤮 𞤵𞤣𞥆𞤭𞤼𞤢𞤲𞤭 𞤫𞤲. 𞤇𞤫 𞤱𞤫𞤤𞤼𞤢𞤲𞤭𞤳𞤫 𞤥𞤮 𞤳𞤢𞤣𞤭 𞤦𞤢𞤯𞤼𞤢𞤲𞤫 𞤺𞤮𞤤𞥆𞤫 𞤯𞤫 𞤮 𞤱𞤮𞤲𞤭 𞤫 𞤱𞤢𞤯𞤵𞤣𞤫 𞤬𞤭𞥅 𞤦𞤭𞤲𞤣𞤭 𞤧𞤫𞤩𞤭𞤼𞤭𞥅𞤯𞤭. 𞤇𞤫 𞤶𞤢𞥄𞤪𞤲𞤭𞥅 𞤳𞤢𞤣𞤭 𞤑𞤈𞤋𞤅𞤚𞤋𞥅⹁ 𞤧𞤮𞤲𞥆𞤢 𞤥𞤢𞤳𞥆𞤮⹁ 𞤬𞤭𞥅 𞤯𞤮𞤱𞤤𞤭 𞤯𞤭𞤲 𞤫 𞤲𞤢𞤼𞤫 𞤯𞤫𞤲. 𞤇𞤫 𞤱𞤫𞤤𞤼𞤢𞤲𞤭𞤳𞤫 𞤳𞤢𞤣𞤭 𞤐𞤀𞤈𞤑⹁ 𞤺𞤮𞤤𞥆𞤮𞥅𞤱𞤮 𞤳𞤢 𞤧𞤵𞥅𞤣𞤵 𞤳𞤭𞤯𞥆𞤮𞤪𞤣𞤵 𞤬𞤭𞥅 𞤶𞤢𞤩𞥆𞤮 𞤲𞤺𞤮 𞤮 𞤼𞤮𞥅𞤤𞤲𞤭𞤪𞤭 𞤩𞤫. 𞤉 𞤭𞤲𞤣𞤫 𞤀𞤁𞤂𞤢𞤃⹁ 𞤳𞤢𞤥𞤩𞤫 𞤳𞤢𞤣𞤭 𞤩𞤫 𞤱𞤫𞤤𞤼𞤢𞤲𞤢𞥄𞤥𞤢 𞤬𞤮𞤼𞤢⹁ 𞤩𞤫 𞤶𞤢𞥄𞤪𞤲𞤢𞥄𞤥𞤢 𞤬𞤮𞤼𞤢.
Français 
Paris, 15 octobre 2022 au Musée, Mundolingua. 10 rue servandoni 75006 Paris.La salle était sous un éclairage tamisé pour avoir une meilleure luminosité en lien avec la lumière de l’écran de la télévision.Un lieu harmonieux et convivial pour les trente convives venus écouter Tim Brookes sur sa présentation intitulée “New Script” qui portait sur un alphabet créé par un homme issu d’une minorité ethnique de l’Inde. Au cours de la présentation, il a également parler de l’alphabet africain ADLaM créé il y a un peu plus de 30 ans pour écrire le Pular, une langue parlée en Afrique de l’ouest et du centre par plus de 70 millions de personnes.En suite, il m’a donner l’occasion de parler aussi de l’alphabet d’ADLaM, sous une forme courte et simplifiée.Je remercie Tim de m’avoir donné cette occasion et pour son travail sans relâche.je remercie Kristi pour les photos et la vidéo. Enfin, je remercie Mark de nous avoir accueilli.Lilly Aissatou Neené Fouta 
Professeure de langue Pular et d’Adlam,Interprète,
Assistante Santé-Socio-Educative 
Lyon, France.
English 
Paris, October 15, 2022 at the Museum, Mundolingua. 10 rue servandoni 75006 Paris.
The room was under subdued lighting which matched very well with thebrightness of the television screen.
 A harmonious and friendly place for the thirty guests who came to listen to Tim Brookes on his presentation entitled “New Script”, which focused on an alphabet created by a man from an ethnic minority in India.
During the presentation, Tim also spoke about the African alphabet ADLaM created a little over 30 years ago to write Pular, a language spoken in West and Central Africa by more than 70 million people.
He then gave me the opportunity to also talk briefly about the ADLaM alphabet.
My regards to both Tim and Kristi for giving me this opportunity and for their tireless work, and to Kristi, thank you for the photos and the video. Finally, I thank Mark for hosting us and for the warm welcome.
 
Lilly Aissatou Neene Fouta
Pular and Adlam language teacher,
 Interpreter,
 Health-Socio-Educational Assistant
 Lyon, France.
 
𞤑𞤢𞤪𞤮𞤼𞤶𞤫 𞤳𞤫𞤷𞥆𞤫 𞤲𞤦𞤮𞤼𞥆𞤢𞥄𞤪𞤭. 𞤑𞤢𞤪𞤮𞥅𞤼𞤶𞤫 𞤳𞤫𞤷𞥆𞤫 𞤧𞤮𞤰𞥆𞤢𞥄𞤪𞤭. 𞤑𞤢𞤪𞤮𞥅𞤼𞤶𞤫 𞤳𞤫𞤷𞥆𞤫 𞤸𞤭𞤪𞤢𞥄𞤲𞤣𞤫.


𞤐𞤶𞤫𞤪𞤫 𞤸𞤢𞥄𞤩𞤭𞥅 𞤻𞤢𞥄𞤥𞤵𞤺𞤮𞤤 𞤳𞤢𞥄𞤪𞤼𞤶𞤫 𞤳𞤫𞤷𞥆𞤫⹁ 𞤶𞤮𞥅𞤲𞤭 𞤸𞤭𞤲𞥋𞤣𞤫 𞤬𞤢𞥄𞤤𞤢𞥄 𞤫𞤳𞥆𞤭𞤼𞤢𞥄𞤣𞤫 𞤣𞤫𞤬𞤵𞤺𞤮𞤤…
Pour télécharger, cliquez sur le lien ci-  dessous ou sur Download
𞤃𞤮𞤲𞤮 𞤬𞤢𞥄𞤤𞤢 𞤣𞤫𞤬𞤼𞤫𞤪𞤫 𞤯𞤭𞤦𞥆𞤢𞤴 𞤲𞤺𞤵𞥅 𞤶𞤮𞤤𞤳𞤵 𞤤𞤫𞤴 𞤯𞤮𞥅:
𞤐𞤮 𞤱𞤮𞥅𞤱𞤭𞤪𞤭 𞤲𞤮𞤲⹁ 𞤬𞤫𞤱𞤲𞤣𞤮 𞤼𞤢𞥄𞤪𞤢𞤲𞤺𞤮𞤤 𞤑𞤢𞤤𞤭𞥅𞤬𞤢𞥄𞤶𞤮 𞤊𞤵𞥅𞤼𞤢 𞤔𞤢𞤤𞤮𞥅 𞤮𞤲⹁ 𞤲𞤭𞤤𞥆𞤢𞥄𞤶𞤮 𞤥𞤮𞤬𞤼𞤫𞤪𞤫 𞤳𞤢𞤤𞤢 𞤫 𞤥𞤮𞤬𞤼𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤸𞤢𞥄𞤲𞤣𞤭𞤲𞤢𞤲𞤮𞥅 𞤫 𞤳𞤮𞤲𞤺𞤮𞤤 𞤬𞤭𞥅 𞤸𞤮𞤤𞥆𞤵𞤺𞤮𞤤 𞤼𞤫𞤣𞥆𞤵𞤲𞥋𞤺𞤢𞤤.
𞤑𞤮𞤲𞤮 𞤲𞤮𞤲⹁ 𞤲𞤭𞤤𞥆𞤢𞥄𞤶𞤮 𞤥𞤵𞤧𞤭𞤣𞤢𞤤 𞤖𞤢𞥄𞤤𞤭 𞤆𞤵𞤤𞤢𞤪 𞤲𞤺𞤢𞤤 𞤳𞤢𞤻𞤵𞤲 𞤫 𞤮𞥅𞤲 𞤲𞤮𞥅𞤼𞤭𞥅𞤯𞤮 𞤫 𞤭𞤲𞤣𞤫 𞤊𞤭𞤼𞤢𞥄𞤪𞤭 𞤘𞤭𞤲𞤫 𞤲𞤣𞤭𞤲 𞤧𞤵𞤩𞤭𞥅 𞤴𞤫𞤱𞤼𞤵𞤺𞤮𞤤 𞤫 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤬𞤭𞥅 𞤳𞤢𞤤𞤢 𞤳𞤮 𞤩𞤫 𞤊𞤵𞤤𞤩𞤫⹁ 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤳𞤮 𞤫 𞤲𞤮𞤳𞥆𞤵𞥅𞤪𞤫 𞤳𞤢 𞤆𞤵𞤤𞤢𞤪 𞤤𞤢𞥄𞤼𞤭𞥅 𞤯𞤫𞤲𞤺𞤢𞤤 𞤩𞤵𞤪𞤵𞤲𞥋𞤺𞤢𞤤 𞤫 𞤣𞤮𞥅𞤤𞤲𞤵𞤣𞤫. 𞤇𞤫 𞤤𞤢𞤥𞤭𞤼𞤮𞤪𞤭 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢: “𞤃𞤫𞤲 𞤼𞤢𞤱𞤭𞥅 𞤲𞤮 𞤸𞤢𞥄𞤲𞤭 𞤲𞤣𞤫 𞤥𞤫𞤲 𞤴𞤫𞤱𞤼𞤢𞤼𞤢 𞤫 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤱𞤮𞤲𞤢𞥄 𞤬𞤮𞤨 𞤲𞤢𞤲𞤢𞤼𞤢 𞤆𞤵𞤤𞤢𞤪.”
𞤖𞤭𞤲𞤤𞤫⹁ 𞤲𞤭𞤤𞥆𞤢𞥄𞤶𞤮 𞤥𞤵𞤧𞤭𞤣𞤢𞤤 𞤅𞤮𞥅𞤧𞤮 𞤲𞤺𞤢𞤤 𞤫 𞤮𞥅 𞤥𞤮 𞤥𞤵𞤧𞤭𞤣𞤢𞤤 𞤃𞤢𞤲𞤭𞤲𞤳𞤢 𞤲𞤺𞤢𞤤⹁ 𞤺𞤮𞥅𞤼𞤮 𞤳𞤢𞤤𞤢 𞤫 𞤩𞤫𞥅 𞤴𞤫𞤱𞤼𞤭 𞤫 𞤯𞤫𞤲𞤺𞤢𞤤 𞤥𞤵𞥅𞤯𞤵𞤲⹁ 𞤼𞤢𞤱𞤣𞤫 𞤫 𞤥𞤭𞥅𞤶𞤮 𞤥𞤢𞤩𞥆𞤫: “𞤘𞤭𞤲𞤫 𞤳𞤮 𞤳𞤮𞤪𞤫𞤱𞤮𞤤 𞤺𞤮𞥅𞤼𞤮𞤤⹁ 𞤼𞤭𞤨𞥆𞤵𞤣𞤫 𞤫 𞤯𞤵𞤥⹁ 𞤬𞤮𞤨 𞤲𞤢𞤲𞤢𞤴 𞤯𞤫𞤲𞤯𞤫 𞤶𞤫𞤴𞤢𞥄𞤯𞤫 𞤫 𞤤𞤫𞤴𞤣𞤭 𞤲𞤣𞤭𞤲.”
𞤉 𞤲𞤣𞤫𞤪 𞤲𞤺𞤮𞥅 𞤤𞤭𞤣𞥆𞤮⹁ 𞤤𞤢𞤲𞤣𞤢𞤤 𞤬𞤢𞥄𞤣𞤫 𞤫 𞤼𞤮𞥅𞤱𞤲𞤵𞤺𞤮𞤤 𞤯𞤫𞤲𞤯𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤢𞤪𞤭. 
𞤉 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤪𞤫𞤲𞤣𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤯𞤫𞤲𞤺𞤢𞤤 𞤼𞤢𞤱𞤢𞥄𞤲𞤺𞤢𞤤 𞤫 𞤥𞤢𞥄𞤲𞤣𞤫 𞤨𞤭𞤲𞤢𞤤 𞤥𞤵𞥅𞤯𞤵𞤲. 𞤇𞤢𞤥𞤼𞤵𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤺𞤫𞤲𞤣𞤭𞥅𞤶𞤫 𞤯𞤫𞤲 𞤲𞤮 𞤸𞤢𞥄𞤲𞤭 𞤬𞤭𞥅 𞤸𞤭𞤱𞤵𞤺𞤮𞤤 𞤲𞤣𞤮𞤲𞤣𞤭 𞤥𞤫𞥅𞤯𞤫𞤲 𞤫 𞤧𞤫𞤥𞤦𞤭𞤲𞤺𞤮𞤤 𞤨𞤮𞤼𞥆𞤢𞤤 𞤺𞤫𞤲𞤣𞤭𞤱𞤢𞤤. 𞤖𞤢𞥄𞤤𞤵𞤺𞤮𞤤 𞤯𞤫𞤲𞤯𞤫 𞤤𞤫𞤴𞤣𞤭 𞤥𞤫𞥅𞤯𞤫𞤲⹁ 𞤸𞤮𞤤𞥆𞤢𞤴 𞤫𞤯𞤫𞤲 𞤼𞤫𞤣𞥆𞤭𞤲𞤭 𞤥𞤢𞥄𞤥𞤭𞤪𞤢𞥄𞤩𞤫 𞤥𞤫𞥅𞤯𞤫𞤲 𞤳𞤢𞤻𞤵𞤲 𞤫 𞤺𞤭𞤪𞤫 𞤢𞤪𞤮𞥅𞤶𞤫.
𞤅𞤵𞥅𞤧𞤭𞤲𞤫𞤲 𞤸𞤵𞥅𞤱𞤼𞤮𞤪𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤳𞤢 𞤥𞤮𞥅𞤩𞤼𞤮𞤲𞥋𞤣𞤭𞤪𞤫 𞤫 𞤳𞤢 𞤸𞤢𞥄𞤶𞤵𞥅𞤶𞤭 𞤬𞤭𞥅 𞤼𞤢𞤦𞤭𞤲𞤼𞤭𞤲𞤺𞤮𞤤 𞤷𞤫𞥅𞤪𞤼𞤢𞤤 𞤯𞤫𞤲𞤯𞤫 𞤫 𞤨𞤭𞤲𞤫 𞤺𞤫𞤲𞤣𞤭 𞤥𞤫𞥅𞤯𞤫𞤲.
𞤑𞤵𞤯𞤮𞤤 𞤕𞤉𞤈𞤐𞤌 𞤀𞤄𞤁𞤓𞤂 𞤀𞤟𞤋𞥅𞤟 𞤑𞤓𞤐𞤁𞤀𞥄𞤈𞤀
𞤘𞤵𞤺𞤮𞤤 𞤩𞤫𞤴𞤣𞤭𞤼𞤭𞥅 𞤯𞤫𞤲𞤯𞤫 𞤀𞤬𞤪𞤭𞤳 𞥓𞥑 𞤫 𞤲𞤶𞤵𞤩𞥆𞤵𞤣𞤭 𞤬𞤭𞤪𞤼𞤭𞤪𞤣𞤲𞤣𞤭 𞤯𞤫𞤲𞤯𞤫 𞤢𞤲𞤣𞤭𞤪𞤢𞥄𞤲𞤣𞤭 𞤘𞤵𞥅𞤺𞤮𞤤 𞤚𞤪𞤢𞤲𞤧𞤤𞤢𞤼 (Google Translate).


𞤐𞤮 𞤼𞤢𞤱𞤢𞥄 𞤫 𞤯𞤫𞤲𞤯𞤫 𞤩𞤫𞤴𞤣𞤭𞤼𞤢𞥄𞤯𞤫 𞤯𞤫𞤲⹁ 𞤆𞤵𞤤𞤢𞤪 𞤱𞤭𞤲𞤣𞤭𞤪𞤢𞥄𞤲𞤺𞤢𞤤 𞤦𞤭𞤲𞤣𞤭 𞤤𞤢𞤼𞤫𞤲 𞤥𞤢𞤤𞥆𞤢 𞤪𞤵𞥅𞤥𞤭𞤴𞤢𞤲𞤳𞤮 𞤳𞤢𞤻𞤵𞤲 𞤫 𞤃𞤢𞤲𞤣𞤭𞤲𞤳𞤮𞥅𞤪𞤫 𞤱𞤭𞤲𞤣𞤭𞤪𞤼𞤫𞥅𞤲𞤣𞤫 𞤦𞤭𞤲𞤣𞤭 𞤐𞤑𞤌 𞤯𞤭𞤲 (NKo).


𞤀𞤣𞤮 𞤯𞤵𞤲⹁ 𞤸𞤢𞤪𞤭 𞤴𞤢𞤱𞤼𞤭𞥅 𞤣𞤵𞥅𞤩𞤭 𞤯𞤭𞤯𞤭⹁ 𞤺𞤭𞤦𞤭 𞤄𞤢𞥄𞤥𞤢𞤪𞤢𞥄𞤳𞤮𞥅𞤪𞤫 𞤲𞤣𞤫𞤲 𞤩𞤫𞤴𞤣𞤭𞤼𞤢𞥄 𞤳𞤢 𞤘𞤵𞤺𞤮𞤤 𞤚𞤪𞤢𞤲𞤧𞤤𞤫𞤼. 𞤑𞤮𞤲𞤮 𞤼𞤢𞤱𞤭 𞤸𞤢𞥄 𞤶𞤮𞥅𞤲𞤭 𞤳𞤮 𞤦𞤭𞤲𞤣𞤭 𞤂𞤢𞤼𞤫𞤲 𞤯𞤭𞤲 𞤩𞤫 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤆𞤵𞤤𞤢𞤪 𞤲𞤺𞤢𞤤 𞤳𞤢𞤣𞤭 𞤬𞤵𞤯𞥆𞤮𞤪𞤭𞥅 𞤄𞤭𞤲𞤣𞤭 𞤤𞤢𞤼𞤫𞤲 𞤯𞤭𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤀𞤁𞤂𞤢𞤃 𞤺𞤢𞤧𞤢𞥄𞤤𞤭 𞤸𞤫𞤦𞤤𞤫𞥅𞤣𞤫 𞤼𞤢𞤸𞤮. 𞤉𞤯𞤫𞤲 𞤼𞤢𞤥𞤰𞤭𞤲𞤭𞥅 𞤲𞤣𞤫 𞤀𞤁𞤂𞤢𞤃 𞤼𞤢𞤱𞤲𞤢𞥄 𞤴𞤫𞥅𞤧𞤮 𞤧𞤭 𞤘𞤫𞤲𞤮 𞤮𞤲 𞤥𞤵𞥅𞤴𞤭𞥅. 𞤘𞤮𞤤𞥆𞤫 𞤀𞤁𞤂𞤢𞤃 𞤲𞤮 𞤶𞤮𞤳𞥆𞤭𞤪𞤢𞥄 𞤷𞤫𞤲𞤯𞤫 𞤯𞤵𞥅𞤯𞤵𞤯𞤫 𞤳𞤢 𞤦𞤢𞤽𞥆𞤫 𞤬𞤭𞤪𞤮 𞤸𞤢𞥄 𞤫 𞤳𞤮 𞤴𞤢𞤱𞤼𞤭 𞤯𞤵𞤥.


𞤍𞤵𞤲 𞤬𞤮𞤨 𞤳𞤮 𞤨𞤮𞥅𞤤𞤺𞤢𞤤 𞤥𞤢𞤱𞤲𞤺𞤢𞤤 𞤱𞤮𞤲𞤢𞤲𞤣𞤫 𞤯𞤫𞤲𞤯𞤫 𞤀𞤬𞤪𞤭𞤳 𞤯𞤫𞤲.


𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤀𞤁𞤂𞤢𞤃 𞤲𞤢𞥄𞤣𞤢𞤲𞤮𞥅𞤥𞤢 𞤫 𞤲𞤶𞤵𞤩𞥆𞤵𞤤𞤫 𞤫𞤱𞤲𞤮𞤪𞤯𞤫 𞤫 𞤬𞤮𞥅𞤺𞤭𞤪𞤯𞤫 𞤬𞤮𞤨. 𞤀𞤁𞤂𞤢𞤃 𞤲𞤮 𞤫 𞤘𞤵𞤺𞤮𞤤⹁ 𞤲𞤮 𞤫 𞤀𞤨𞤮𞤤⹁ 𞤲𞤮 𞤫 𞤃𞤢𞤴𞤳𞤮𞤪𞤮𞤧𞤬𞤼. 𞤉𞤯𞤫𞤲 𞤸𞤫𞥅𞤪𞤭𞤲𞤢𞤲𞤢𞥄 𞤳𞤢𞤣𞤭 𞤼𞤢𞤨𞥆𞤭𞤪𞤯𞤫 𞤫 𞤯𞤫𞥅 𞤲𞤶𞤵𞤩𞥆𞤵𞤤𞤫 𞤬𞤮𞤨. 𞤘𞤫𞤩𞤢𞤤 𞤲𞤺𞤢𞤤 𞤯𞤫𞤲𞤯𞤫 𞤫 𞤦𞤭𞤲𞤣𞤭 𞤯𞤵𞥅𞤯𞤵𞤯𞤭 𞤴𞤫𞤯𞤢𞥄𞤳𞤢 𞤼𞤢𞤸𞤮. 𞤐𞤮 𞤼𞤢𞤱𞤢𞥄 𞤲𞤮𞤲 𞤫 𞤳𞤮 𞤸𞤫𞤣𞥆𞤭𞥅 𞤺𞤢𞤧𞤢𞥄𞤤𞤭 𞤼𞤢𞤸𞤮 𞤚𞤪𞤢𞤲𞤧𞤤𞤫𞤼. 𞤑𞤮𞤲𞤮 𞤳𞤮 𞤼𞤢𞥄𞤩𞤢𞤲𞤣𞤫 𞤼𞤢𞥄𞤩𞤢𞤲𞤣𞤫.


𞤚𞤢𞤱𞤲𞤵𞤺𞤮𞤤 𞤯𞤫𞥅 𞤯𞤫𞤲𞤯𞤫 𞤀𞤬𞤪𞤭𞤳 𞤫 𞤦𞤭𞤲𞤣𞤭 𞤥𞤵𞥅𞤯𞤵𞤲 𞤱𞤢𞤲𞤮 𞤐𞤳𞤮⹁ 𞤘𞤫𞥅𞥁 (𞤀𞤥𞤸𞤢𞤪𞤭𞥅 𞤫 𞤚𞤭𞤺𞤭𞤪𞤭𞤲𞤴𞤢𞥄)⹁ 𞤩𞤫𞤴𞤣𞤭𞥅 𞤸𞤮𞤤𞥆𞤵𞤣𞤫 𞤫𞤲 𞤱𞤮𞤲𞤣𞤫𞤥𞤢 𞤳𞤮 𞤺𞤢𞤧𞤢𞤼𞤢 𞤳𞤮𞤲 𞤫 𞤯𞤫𞤴𞤢 𞤯𞤫𞤲𞤯𞤫⹁ 𞤳𞤢𞤻𞤵𞤲 𞤫 𞤯𞤭𞤴𞤢 𞤦𞤭𞤲𞤣𞤭⹁ 𞤲𞤮 𞤺𞤢𞤧𞤢 𞤫 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤳𞤢𞤻𞤵𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲 𞤯𞤭𞤲. 𞤋𞤼𞥆𞤭𞤪𞤭 𞤼𞤭𞥅𞤯𞤲𞤢𞥄𞤪𞤫 𞤥𞤫𞥅𞤯𞤫𞤲⹁𞤸𞤢𞥄𞤯𞤼𞤭𞤪𞤣𞤫 𞤩𞤢𞤥𞤼𞤢𞥄𞤪𞤫 𞤥𞤫𞥅𞤯𞤫𞤲.


𞤑𞤮𞤲𞤮 𞤲𞤮 𞤸𞤫𞤪𞤧𞤭𞤲𞤢𞤲𞤭𞥅 𞤤𞤢𞥄𞤥𞤩𞤫 𞤥𞤫𞥅𞤯𞤫𞤲 𞤩𞤫𞤲⹁ 𞤲𞤣𞤫 𞤼𞤢𞤱𞤭 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲 𞤯𞤭𞤲 𞤲𞤮 𞤩𞤢𞤲𞤼𞤮𞤪𞤣𞤫 𞤳𞤢 𞤶𞤢𞤲𞤢𞤲𞤭𞤪𞤭 𞤩𞤵𞤪𞤭 𞤳𞤢 𞤲𞤣𞤫𞤪 𞤤𞤫𞤴𞤯𞤫 𞤥𞤫𞥅𞤯𞤫𞤲. 𞤉𞤲 𞤸𞤫𞤩𞤼𞤢𞤼𞤢𞥄𞤤𞤫 𞤲𞤣𞤭𞤥𞤵 𞤥𞤫𞥅𞤯𞤫𞤲 𞤲𞤺𞤵𞤲 𞤫 𞤼𞤫𞤣𞥆𞤵𞤲𞥋𞤺𞤢𞤤 𞤥𞤫𞥅𞤯𞤫𞤲 𞤦𞤭𞤲𞥆𞤢𞥄𞤥𞤢 𞤫𞤯𞤫𞤲 𞤣𞤮𞥅𞤤𞤲𞤮𞤪𞤣𞤫 𞤤𞤵𞤩𞤢𞥄𞤯𞤫 𞤫 𞤤𞤵𞤩𞤢𞥄𞤯𞤭 𞤢𞤷𞥆𞤫𞤲 𞤳𞤮 𞤶𞤮𞤺𞤢𞤲𞤭𞤯𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲.


𞤍𞤫𞤲𞤺𞤢𞤤 𞤩𞤵𞤪𞤢𞥄 𞤯𞤫𞤲𞤺𞤢𞤤. 𞤘𞤢𞤲𞤣𞤢𞤤 𞤸𞤵𞤥𞤢𞥄𞤳𞤭 𞤫 𞤯𞤫𞤲𞤺𞤢𞤤 𞤸𞤢𞤴 𞤫 𞤺𞤮𞥅𞤼𞤢𞤤. 𞤅𞤭 𞤼𞤢𞤱𞤲𞤮 𞤺𞤢𞤲𞤣𞤢𞤤 𞤲𞤮 𞤸𞤵𞤥𞤭𞥅 𞤫 𞤯𞤫𞤲𞤯𞤫 𞤉𞤪𞤮𞤨𞤲𞤢𞥄𞤩𞤫 𞤩𞤫𞤲⹁ 𞤕𞤢𞤴𞤲𞤢 𞤫 𞤐𞤭𞤨𞤮𞥅𞤲 𞤩𞤢𞤥𞤼𞤮𞤼𞤢𞤲𞤮𞥅𞤳𞤮. 𞤘𞤢𞤲𞤣𞤢𞤤 𞤸𞤵𞤥𞤢𞥄𞤳𞤭 𞤳𞤢𞤣𞤭 𞤫 𞤦𞤭𞤲𞤣𞤭 𞤚𞤵𞤦𞤢𞥄𞤳𞤮𞥅𞤩𞤫 𞤩𞤫𞤲. 𞤅𞤭 𞤳𞤮 𞤲𞤮𞥅𞤲 𞤲𞤵𞤲⹁ 𞤕𞤢𞤴𞤲𞤢 𞤫 𞤑𞤮𞥅𞤪𞤫𞤴𞤢 𞤥𞤢𞤤𞥆𞤢 𞤐𞤭𞤨𞤮𞥅𞤲 𞤫 𞤤𞤫𞤴𞤯𞤫 𞤀𞥄𞤪𞤢𞤦𞤫𞥅𞤩𞤫 𞤩𞤫𞤲⹁ 𞤩𞤢𞤥𞤼𞤮𞤼𞤢𞤲𞤮𞥅𞤳𞤮. 𞤉𞤪𞤮𞤨 𞤫 𞤯𞤵𞥅𞤯𞤵𞤣𞤫 𞤤𞤫𞤴𞤯𞤫⹁ 𞤤𞤫𞤧𞤣𞤭 𞤳𞤢𞤤𞤢 𞤳𞤮 𞤫 𞤯𞤫𞤲𞤯𞤫 𞤴𞤭𞤥𞤩𞤫 𞤥𞤵𞥅𞤯𞤵𞤲 𞤶𞤢𞤲𞤺𞤢𞤼𞤢. 𞤀𞥄𞤧𞤭𞤴𞤢 𞤫 𞤯𞤵𞥅𞤯𞤵𞤣𞤫 𞤤𞤫𞤴𞤯𞤫 𞤫 𞤤𞤫𞤰𞥆𞤭⹁ 𞤬𞤢𞤴𞤣𞤢 𞤥𞤮𞤲𞤭 𞤳𞤢𞤤𞤢 𞤳𞤮 𞤯𞤫𞤲𞤺𞤢𞤤 𞤥𞤵𞥅𞤯𞤵𞤲 𞤫 𞤦𞤭𞤲𞤣𞤮𞤤 𞤥𞤵𞥅𞤲 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤑𞤮 𞤧𞤫𞤲𞤣𞤭 𞤫𞤲𞤫𞤲 𞤀𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤫 𞤯𞤫𞥅 𞤤𞤫𞤧𞤯𞤫 𞤀𞥄𞤧𞤭𞤴𞤢𞤲𞤳𞤮𞥅𞤩𞤫 𞤩𞤫𞤲⹁ 𞤳𞤮 𞤨𞤭𞤲𞤢𞤤 𞤫 𞤷𞤵𞥅𞤷𞤢𞤤 𞤪𞤫𞥅𞤣𞤵 𞤤𞤢𞥄𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤳𞤢𞤻𞤵𞤲 𞤫 𞤺𞤭𞤯𞤺𞤮𞤤 𞤲𞤺𞤮𞤤 𞤩𞤫 𞤶𞤮𞤺𞤢𞤲𞤭𞥅 𞤤𞤫𞤴𞤯𞤫 𞤥𞤢𞤩𞥆𞤫 𞤯𞤫𞤲.


𞤉𞤲𞤫𞤲 𞤳𞤢𞤣𞤭⹁ 𞤩𞤫𞤴𞤣𞤫𞤲 𞤱𞤢𞤳𞥆𞤭𞤤𞤢𞥄𞤣𞤫⹁ 𞤼𞤭𞥅𞤯𞤲𞤮𞤯𞤫𞤲 𞤫 𞤺𞤮𞤤𞥆𞤫 𞤯𞤫𞤲. 𞤒𞤭𞤯𞤢𞤲𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲 𞤳𞤮 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤴𞤭𞤯𞤢𞤲𞤭 𞤸𞤮𞥅𞤪𞤫 𞤥𞤵𞥅𞤯𞤵𞤲. 𞤅𞤫𞤥𞤦𞤭𞤲𞤭𞤪𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲 𞤺𞤮𞤤𞥆𞤭𞤪𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲.


𞤏𞤭𞤲𞤣𞤫𞤲 𞤶𞤢𞤲𞤺𞤫𞤲 𞤫 𞤸𞤢𞥄𞤤𞤢 𞤥𞤫𞥅𞤯𞤫𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲.

𞤂𞤫𞤧𞤯𞤫 𞤖𞤋𞥅𞤈𞤐𞤀𞤐𞤑𞤌𞥅𞤔𞤉 (𞤌𞤳𞤧𞤭𞤣𞤢𞤲) 𞥑𞥕 𞤫 𞤤𞤫𞤴 𞤳𞤮𞤲𞤺𞤮𞤤 𞤀𞤥𞤫𞤪𞤭𞤳 𞤳𞤢𞤻𞤵𞤲 𞤫 𞤌𞤧𞤼𞤢𞤪𞤢𞤤𞤭𞤴𞤢 𞤽𞤭𞤻𞤭𞥅 𞤕𞤀𞤒𞤐𞤀 𞤧𞤢𞤦𞤵 𞤱𞤢𞥄𞤧𞤵𞤺𞤮𞤤 𞤥𞤢𞤩𞥆𞤫 𞤼𞤮𞤼𞥆𞤵𞤺𞤮𞤤 𞤸𞤢𞤹𞥆𞤫𞥅𞤶𞤭 𞤏𞤭𞤺𞤵𞥅𞤪𞤩𞤫 𞤩𞤫𞤲 (𞤶𞤵𞥅𞤤𞤩𞤫 𞤶𞤫𞤴𞥆𞤢𞤩𞤫 𞤸𞤭𞥅𞤪𞤲𞤢𞥄𞤲𞤺𞤫-𞤲𞤢𞤲𞤮 𞤕𞤢𞤴𞤲𞤢 𞤫 𞤤𞤢𞤪𞤢𞤤 𞤭𞤲𞥆𞤫𞤼𞤫𞥅𞤲𞤺𞤢𞤤 𞤡𞤋𞤐𞤟𞤋𞤒𞤀𞤐).


𞤕𞤀𞤒𞤄𞤀 𞤶𞤢𞥄𞤦𞤭𞥅 𞤩𞤫⹁ 𞤸𞤮𞤤 𞤳𞤮 𞤱𞤭𞥅𞤴𞤵𞤯𞤮𞤲 𞤫 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤦𞤢𞤽𞥆𞤫 𞤘𞤀𞥄𞤟𞥆𞤀؟


𞤐𞤭𞤤𞥆𞤢𞥄𞤶𞤮 𞤕𞤀𞤒𞤐𞤀 𞤳𞤢 𞤐𞤔𞤵𞤩𞥆𞤵𞤣𞤭 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 (ONU – UN) 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 : «𞤥𞤵𞤪𞤢𞥄𞤣𞤵 𞤬𞤭𞥅 𞤖𞤢𞤹𞥆𞤫𞥅𞤶𞤭 𞤲𞤫𞤯𞥆𞤢𞤲𞤳𞤫 𞤲𞤣𞤵 𞤘𞤮𞥅𞤥𞤵 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 𞤯𞤫𞤲 𞤬𞤵𞤼𞤭 𞤸𞤭𞥅𞤤𞤲𞤢𞥄𞤣𞤫 𞤸𞤭𞤳𞥆𞤢⹁ 𞤧𞤭𞤳𞥆𞤫 𞤢𞤤𞤢𞥄 𞤳𞤮 𞤘𞤀𞥄𞤟𞥆𞤀.»   𞤌 𞤩𞤫𞤴𞤣𞤭 𞤳𞤢𞤣𞤭: «𞤍𞤮𞥅 𞤴𞤮 𞤌𞤧𞤼𞤢𞤪𞤢𞤤𞤭𞤴𞤢 𞤫 𞤀𞤥𞤫𞤪𞤭𞤳  𞤫 𞤴𞤮𞤺𞤢 𞤫 𞤤𞤫𞤴𞤯𞤫 𞤺𞤮𞤮 𞤬𞤮𞤴𞤺𞤭𞤼𞤵 𞤲𞤺𞤵𞥅𞤪𞤲𞤣𞤢𞤥 𞤶𞤢𞤴𞤲𞤺𞤫 𞤯𞤢𞤥 𞤆𞤢𞤤𞤫𞤧𞤼𞤭𞥅𞤲 𞤱𞤵𞥅𞤪𞤭 𞤫 𞤥𞤵𞥅𞤯𞤵𞤲⹁ 𞤸𞤭𞤩𞤫 𞤶𞤮𞤳𞥆𞤭 𞤫 𞤬𞤵𞤪𞤼𞤭𞤲𞤺𞤮𞤤 𞤼𞤢𞤰𞤢𞥄𞤤𞤫 𞤫 𞤨𞤫𞤲𞤢𞥄𞤤𞤫 𞤸𞤮𞥅𞤪𞤫 𞤣𞤭𞥅𞤱𞤢𞤤 𞤡𞤋𞤐𞤟𞤋𞤒𞤀𞤐 𞤳𞤢 𞤩𞤵𞥅𞤩𞤼𞤵 𞤫 𞤳𞤵𞤧𞤢𞤤 𞤼𞤢𞤦𞤭𞤼𞤭.»


 
𞤀𞤱𞤢 𞤧𞤭𞤳𞥆𞤢𞤲𞤮𞥅𞤯𞤮 𞤮𞤲 𞤥𞤢𞤴𞤭𞥅 𞤢𞤪𞤼𞤭𞥅.𞤆𞤌𞤂 𞤄𞤋𞤒𞤀⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤑𞤢𞤥𞤢𞤪𞤵𞤲 𞤲𞤣𞤭𞤲⹁ 𞤪𞤵𞤼𞥆𞤭𞤳𞤫 𞤼𞤮 𞤤𞤢𞥄𞤥𞤮𞤪𞤣𞤫 𞤒𞤢𞤱𞤵𞤲𞤣𞤫 𞤸𞤢𞤲𞤳𞤭 𞤫 𞤀𞥄𞤩𞤲𞤣𞤫 𞤻𞤢𞤤𞤲𞤣𞤫 𞥒𞥑 𞤒𞤢𞤪𞤳𞤮. 𞤑𞤮 𞤯𞤵𞤥 𞤎𞤫𞤱𞤤𞤵 𞤲𞤺𞤫𞤲𞤣𞤭𞥅𞤪𞤵 𞤑𞤢𞤥𞤢𞤪𞤵𞤲 𞤲𞤣𞤵𞤲 𞤸𞤮𞤤𞥆𞤭.𞤸𞤢𞤪𞤭 𞤩𞤵𞤪𞤲𞤭𞥅 𞤶𞤮𞤲𞤼𞤫 𞤶𞤫𞥅𞤺𞤮𞤮⹁ 𞤆𞤮𞤤 𞤄𞤭𞤴𞤢 𞤴𞤭𞤴𞤢𞥄𞤳𞤢 𞤫 𞤳𞤫𞤲𞤫. 𞤑𞤮 𞤻𞤢𞤤𞤲𞤣𞤫 𞥘 𞤅𞤭𞤤𞤼𞤮 𞥒𞥐𞥒𞥔 𞤮 𞤱𞤢𞤴𞤪𞤢𞤲𞤮𞥅 𞤴𞤭𞤴𞤫𞥅𞤣𞤫 𞤳𞤢 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤕𞤢𞤴𞤲𞤢-𞤀𞤬𞤪𞤭𞤳 𞤱𞤢𞤯𞤵𞤲𞥋𞤺𞤢𞤤 𞤄𞤫𞤴𞤶𞤭𞤲𞤺⹁ 𞤤𞤢𞥄𞤥𞤮𞤪𞤣𞤫 𞤕𞤢𞤴𞤲𞤢.


𞤇𞤢𞥄𞤱𞤼𞤭 𞤯𞤵𞤥⹁ 𞤼𞤵𞤥𞤦𞤮𞤲𞥋𞤣𞤭𞤪𞤫 𞤥𞤢𞤱𞤯𞤫 𞤱𞤢𞤯𞤭𞥅 𞤯𞤫 𞤮 𞤼𞤭𞤶𞥆𞤢𞤲𞤮𞥅 𞤮 𞤼𞤢𞤱𞤣𞤫𞤼𞤫⹁ 𞤱𞤢𞤲𞤮 𞤃𞤮𞥅𞤩𞤼𞤮𞤲𞥋𞤣𞤭𞤪𞤢𞤤 𞤑𞤵𞥅𞤩𞤢𞤤 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 (ONU/UN)⹁ 𞤳𞤢𞤻𞤵𞤲 𞤫 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤐𞤶𞤵𞤩𞥆𞤵𞤣𞤭 𞤏𞤭𞤲𞤣𞤫𞤪𞤫𞥅𞤪𞤭 𞤖𞤢𞥄𞤤𞤭-𞤊𞤢𞤪𞤢𞤲𞤧𞤭 𞤫𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤮 𞤴𞤭𞤴𞤢𞥄𞤳𞤢 𞤫 𞤯𞤫𞥅 𞤼𞤵𞤥𞤦𞤮𞤲𞥋𞤣𞤭𞤪𞤫⹁ 𞤸𞤢𞥄𞤤𞤢𞥄𞤶𞤭 𞤬𞤵𞤯𞥆𞤭 𞤶𞤢𞥄𞤤𞤢𞥄𞤣𞤫 𞤱𞤮𞤲𞤣𞤫𞤥𞤢 𞤮𞤥𞤮 𞤲𞤢𞥄𞤱𞤲𞤭 𞤳𞤮 𞤼𞤭𞥅𞤯𞤭. 𞤏𞤵𞤪𞤭𞤲 𞤱𞤮𞥅𞤣𞤭 𞤱𞤭𞤴𞤵𞤲𞤮𞥅𞤩𞤫 𞤮 𞤥𞤢𞥄𞤴𞤭𞥅. 𞤄𞤢𞤯𞤼𞤢𞤲𞤫 𞤯𞤵𞤥⹁ 𞤤𞤢𞥄𞤥𞤵 𞤑𞤢𞤥𞤢𞤪𞤵𞤲 𞤲𞤺𞤵𞤲 𞤼𞤮𞤽𞤭 𞤸𞤢𞥄𞤤𞤵𞤺𞤮𞤤 𞤳𞤮 𞤴𞤮𞤱𞤭𞤼𞤭𞥅 𞤫 𞤷𞤫𞤤𞥆𞤢𞤤 𞤆𞤮𞤤 𞤄𞤭𞤴𞤢 𞤲𞤺𞤢𞤤.


𞤆𞤮𞤤 𞤄𞤭𞤴𞤢 𞤸𞤫𞤩𞤭𞥅 𞤩𞤵𞤪𞤭 𞤣𞤵𞥅𞤩𞤭 𞥙𞥑. 𞤑𞤮 𞤻𞤢𞤤𞤲𞤣𞤫 𞥑𞥓 𞤕𞤮𞤤𞤼𞤮 𞥑𞥙𞥓𞥓 𞤮 𞤶𞤭𞤦𞤭𞤲𞤢𞥄 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤃𞤾𞤮𞤥𞤫𞤳𞤢⹁ 𞤶𞤫𞤴𞤢𞥄𞤲𞤺𞤮 𞤫 𞤣𞤭𞥅𞤱𞤢𞤤 𞤻𞤢𞥄𞤥𞤲𞤢𞤱𞤢𞤤 𞤑𞤢𞤥𞤢𞤪𞤵𞤲 𞤲𞤺𞤢𞤤. 𞤌 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥔𞥒 𞤫 𞤳𞤮 𞤬𞤢𞤱𞤭 𞤳𞤢 𞤤𞤢𞥄𞤥𞤵.


𞤑𞤮 𞤫 𞤔𞤮𞤤𞤮 𞥑𞥙𞥘𞥒 𞤮 𞤤𞤮𞤲𞤼𞤭𞥅 𞤀𞤸𞤥𞤢𞤣𞤵 𞤀𞤸𞤭𞥅𞤶𞤮 𞤸𞤮𞥅𞤪𞤫 𞤑𞤢𞤥𞤢𞤪𞤵𞤲 𞤩𞤢𞥄𞤱𞤮 𞤮𞤲 𞤢𞤷𞥆𞤭𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤊𞤫𞤱𞤲𞤣𞤮 𞤮 𞤤𞤮𞤲𞤼𞤮𞤼𞤮𞥅⹁ 𞤼𞤢𞤱𞤭 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤛𞤢𞤤𞤯𞤭𞤲𞤭 𞤯𞤵𞥅𞤯𞤵𞤩𞤫 𞤳𞤮 𞤼𞤢𞤱𞤭 𞤳𞤮𞤲 𞤀𞤸𞤥𞤢𞤣𞤵 𞤀𞤸𞤭𞥅𞤶𞤮⹁ 𞤶𞤵𞥅𞤤𞤯𞤮 𞤭𞤥𞥆𞤮𞤪𞤯𞤮 𞤳𞤢 𞤲𞤢𞥄𞤲𞥆𞤢𞥄𞤪𞤭 𞤑𞤢𞤥𞤢𞤪𞤵𞤲 𞤢𞤷𞥆𞤭𞤼𞤢𞤲𞤭𞥅 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵 𞤲𞤣𞤫𞤲 𞤶𞤮𞤳𞥆𞤵𞤯𞤮 𞤲𞤢𞤧𞤢𞥄𞤪𞤢𞥄𞤳𞤵 𞤭𞤥𞥆𞤮𞤪𞤯𞤮 𞤳𞤢 𞤻𞤢𞥄𞤥𞤲𞤢𞥄𞤪𞤭.


𞤑𞤮𞤲𞤮 𞤸𞤮𞥅𞤤𞤢𞥄𞤪𞤫 𞤫 𞤱𞤫𞥅𞤤𞤣𞤭𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫 𞤩𞤮𞥅𞤴𞤢𞥄𞤲𞤮 𞤩𞤢𞥄𞤱𞤮 𞤀𞤸𞤥𞤢𞤣𞤵 𞤀𞤸𞤭𞥅𞤶𞤮 𞤢𞤷𞥆𞤭𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤏𞤵𞤪𞤭𞤲 𞤼𞤭𞤥𞥆𞤢𞥄𞤤𞤭 𞤸𞤭𞤼𞤢𞥄𞤲𞤣𞤫⹁ 𞤫 𞤃𞤮𞤪𞤧𞤮 𞥑𞥙𞥘𞥓⹁ 𞤀𞤸𞤭𞥅𞤶𞤮 𞤣𞤮𞤺𞤭 𞤤𞤫𞤴𞤣𞤭 𞤲𞤣𞤭𞤲 𞤴𞤢𞤸𞤭 𞤬𞤢𞥄𞤦𞤼𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭 . 𞤇𞤢𞥄𞤱𞤼𞤭 𞤯𞤵𞤥⹁ 𞤆𞤮𞤤 𞤄𞤭𞤴𞤢 𞤭𞤼𞥆𞤭 𞤴𞤭𞤥𞤩𞤫 𞤀𞤸𞤭𞥅𞤶𞤮 𞤩𞤫𞤲 𞤬𞤮𞤨 𞤳𞤢 𞤶𞤢𞥄𞤺𞤮𞤪𞤢𞤤.


𞤉 𞤕𞤮𞤤𞤼𞤮 𞥑𞥙𞥘𞥔⹁ 𞤀𞤸𞤭𞥅𞤶𞤮 𞤼𞤵𞥅𞤥𞤢𞥄 𞤫𞤼𞤢𞤺𞤮𞤤 𞤲𞤮 𞤱𞤢𞤴𞤤𞤭𞤼𞤭𞤪𞤢 𞤤𞤢𞥄𞤥𞤵 𞤲𞤺𞤵𞤲. 𞤌 𞤻𞤢𞥄𞤱𞤢𞥄 𞤮 𞤬𞤢𞤱𞤢𞥄 𞤱𞤢𞤪𞤫𞥅𞤣𞤫⹁ 𞤳𞤢𞤲𞤳𞤮 𞤮 𞤯𞤵𞥅𞤯𞤵𞤩𞤫. 𞤀𞤸𞤭𞥅𞤶𞤮 𞤴𞤫𞤣𞥆𞤭 𞤼𞤢𞤱𞤣𞤫𞥅𞤣𞤫 𞤫 𞤫𞤩𞥆𞤮𞥅𞤪𞤫 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤆𞤮𞤤 𞤄𞤭𞤴𞤢. 𞤘𞤭𞤦𞤭 𞤲𞤣𞤫𞤲⹁ 𞤀𞤸𞤭𞥅𞤶𞤮 𞤱𞤢𞥄𞤱𞤢𞥄𞤤𞤭 𞤪𞤵𞤼𞥆𞤭𞤼𞤢𞥄𞤣𞤫 𞤑𞤢𞤥𞤢𞤪𞤵𞤲 𞤸𞤢𞥄 𞤮 𞤥𞤢𞥄𞤴𞤭 𞤅𞤫𞤲𞤫𞤺𞤢𞤤 𞤻𞤢𞤤𞤲𞤣𞤫 𞥓𞥐 𞤅𞤭𞤤𞤼𞤮 𞥑𞥙𞥘𞥙. 𞤑𞤮 𞤁𞤢𞤳𞤢𞤪 𞤳𞤢𞤣𞤭 𞤮 𞤵𞤦𞥆𞤢𞥄 𞤳𞤢𞤲𞤳𞤮 𞤫 𞤺𞤫𞤲𞤣𞤭𞤪𞤢𞥄𞤸𞤮 𞤥𞤢𞤳𞥆𞤮 𞤬𞤫𞤰𞥆𞤭𞤲𞤯𞤮 𞤫 𞤅𞤫𞥅𞤯𞤼𞤮 𞥒𞥐𞥒𞥑.
𞤘𞤋𞤐𞤉⹁ 𞤖𞤌𞥅𞤈𞤉𞥅𞤇𞤉 𞤁𞤋𞤂𞥆𞤀𞤐𞤁𞤉 FNDC 𞤂𞤋𞤁𞥆𞤋𞥅𞤐𞤁𞤉 𞤔𞤓𞤐𞥆𞤋𞤚𞤀𞤂 𞤐𞤘𞤀𞤂 𞤐𞤀𞤐𞤘𞤀𞥄𞤃𞤀.
𞤚𞤭𞤥𞥆𞤭𞥅 𞤦𞤢𞥄𞤤𞤯𞤫 𞤧𞤢𞤨𞥆𞤮 𞤺𞤭𞤦𞤭 𞤩𞤫 𞤲𞤢𞤲𞤺𞤢𞥄. 𞤑𞤮𞤲𞤮 𞤸𞤢𞥄 𞤶𞤮𞥅𞤲𞤭⹁ 𞤺𞤮𞥅𞤼𞤮 𞤢𞤲𞤣𞤢𞥄 𞤳𞤢 𞤩𞤫 𞤲𞤢𞤩𞤭𞤪𞤢𞥄. 𞤀𞤲𞤣𞤢𞥄𞤳𞤢 𞤱𞤵𞤪𞤭𞤲 𞤧𞤭 𞤼𞤢𞤱𞤭𞥅 𞤸𞤭𞤩𞤫 𞤱𞤵𞥅𞤪𞤭. 𞤃𞤮 𞤩𞤫 𞤲𞤢𞤲𞤺𞤭𞤣𞤢𞤲𞤮𞥅 𞤺𞤮𞥅𞤼𞤮⹁ 𞤢𞤪𞤼𞤭𞥅 𞤷𞤢𞤦𞥆𞤭 𞤥𞤵𞥅𞤯𞤵𞤲 𞤲𞤮 𞤸𞤫𞤤𞤭. 𞤑𞤮𞤲𞤮 𞤩𞤫𞤴𞤢 𞤯𞤭𞤯𞤮⹁ 𞤸𞤵𞤥𞤨𞤭𞤼𞤢𞥄𞤳𞤢.
𞤇𞤢𞥄𞤱𞤮 𞤩𞤫 𞤲𞤢𞤲𞤺𞤫𞥅𞤣𞤫⹁ 𞤩𞤫𞥅 𞤧𞤮𞤬𞤼𞤭𞤲𞤮𞥅𞤩𞤫 𞤯𞤭𞤯𞤮 𞤲𞤢𞤩𞤢𞥄 𞤳𞤢 𞤧𞤵𞤪𞤭𞥅𞤪𞤫 𞤑𞤀𞥄𞤅𞤀𞥄⹁ 𞤱𞤮𞤲𞤣𞤫 𞤑𞤌𞤐𞤀𞥄𞤑𞤋𞤈𞤋 𞤳𞤢 𞤺𞤢𞤯𞤢 𞤥𞤢𞥄𞤴𞤮⹁ 𞤩𞤢𞥄𞤱𞤮 𞤩𞤫 𞤪𞤫𞤱𞤲𞤫𞥅𞤣𞤫 𞤳𞤢 𞤤𞤢𞥄𞤱𞤢𞤲𞤣𞤫 𞤶𞤭𞤲𞤣𞤮𞥅𞤪𞤫 𞤶𞤮𞤺𞤮𞤥𞤢𞥄𞤩𞤫 𞤯𞤭𞤯𞤢𞤩𞤫𞤪𞤫 𞤱𞤮𞤲𞤣𞤫 𞤖𞤢𞤥𞤣𞤢𞤤𞥆𞤢𞥄𞤸𞤭 (𞤳𞤢 𞤧𞤫𞤪𞤢𞥄𞤪𞤭)⹁ 𞤪𞤫𞤬𞤼𞤭 𞤩𞤫 𞤪𞤫𞤱𞤲𞤢𞥄 𞤳𞤢 𞤀𞤪𞤣𞤮𞤪𞤣𞤫 𞤚𞤮𞥅𞤱𞤵𞤲𞥋𞤣𞤫 𞤔𞤮𞤺𞤮𞤥𞤢𞤤 𞤘𞤫𞤲𞤣𞤭𞤱𞤢𞤤 (Haut Commandement de la Gendarmerie) 𞤱𞤮𞤲𞤣𞤫 𞤳𞤢 𞤼𞤵𞤥𞤦𞤮 𞤧𞤢𞤸𞤪𞤫 𞤑𞤀𞤂𞤓𞤃 𞤲𞤣𞤫 𞤱𞤮𞤯𞥆𞤢𞥄𞤳𞤭 𞤶𞤮𞥅𞤯𞤲𞤣𞤫 𞤸𞤮𞥅𞤪𞤢𞥄𞤺𞤵 𞤲𞤺𞤵𞤲. 
𞤀𞤣𞤮 𞤥𞤢𞤩𞥆𞤫⹁ 𞤱𞤮𞥅𞤼𞤩𞤫 𞤺𞤮𞥅 𞤧𞤮𞤳𞤢𞤲𞤮 𞤑𞤀𞥄𞤅𞤀𞥄⹁ 𞤱𞤢𞤲𞤮 𞤅𞤀𞤁𞤋𞤄𞤀 𞤑𞤓𞤂𞤋𞤄𞤀𞤂𞤋⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤵𞥅𞤩𞤮 𞤳𞤮𞤲𞤭 𞤯𞤭𞤲⹁ 𞤬𞤢𞥄𞤼𞤭𞥅𞤯𞤮 𞤻𞤢𞤤𞤲𞤣𞤫 𞥒𞥒 𞤑𞤮𞤪𞤧𞤮 𞤬𞤫𞤰𞥆𞤵𞤲𞥋𞤣𞤫. 𞤉 𞤲𞤣𞤫𞥅𞤲 𞤲𞤮𞤳𞥆𞤵𞥅𞤪𞤫 𞤯𞤮𞤲⹁ 𞤲𞤮 𞤢𞥄𞤰𞤢𞥄 𞤱𞤮𞤲𞤣𞤫𞤥𞤢 𞤊𞤌𞤐𞤋𞤑𞤉 𞤃𞤉𞤐𞤘𞤉𞥅 𞤫 𞤄𞤋𞤂𞥆𞤌 𞤄𞤀𞥄 𞤬𞤢𞤱𞤢𞤲𞤮 𞤤𞤢𞤲𞤣𞤮𞤪𞤫𞥅𞤣𞤫 𞤣𞤮𞥅𞤤𞤫 𞤳𞤢𞤻𞤵𞤲 𞤫 𞤤𞤫𞤼𞥆𞤫 𞤫 𞤸𞤵𞤤𞤩𞤭𞤲𞤫𞥅𞤣𞤫⹁ 𞤲𞤮 𞤼𞤢𞤱𞤢𞥄 𞤫 𞤯𞤭𞥅 𞤴𞤮𞥅𞤤𞤭𞤲𞤳𞤭𞤲𞤫𞥅𞤣𞤫. 𞤉 𞤴𞤮𞤼𞥆𞤭𞤲𞤢𞤲𞤣𞤫 𞤸𞤮𞥅𞤪𞤫𞥅𞤶𞤮 𞤣𞤭𞤤𞥆𞤢𞤲𞤣𞤫 𞤺𞤮𞤲𞤣𞤢𞤤 𞤦𞤫𞤯𞥆𞤵𞤲𞥋𞤺𞤢𞤤 𞤲𞤺𞤢𞤤⹁ “𞤇𞤫 𞤤𞤢𞤲𞤣𞤢𞥄 𞤳𞤮 𞤸𞤮𞤥𞤦𞤮 𞤱𞤮𞤲𞤭 𞤵𞤳𞥆𞤵𞤣𞤫 𞤳𞤢𞥄𞤤𞤭𞤧𞤭 𞤫 𞤱𞤢𞤤𞥆𞤭𞤼𞤢𞥄𞤣𞤫 𞤳𞤢𞤣𞤭 𞤬𞤫𞤣𞥆𞤫 𞤉𞤊-𞤉𞤐-𞤁𞤉-𞤅𞤉 (FNDC) 𞤫 𞤲𞤣𞤫𞤪 𞤢𞤣𞤲𞤢𞥄𞤪𞤵 𞤲𞤣𞤵𞤲⹁ 𞤸𞤮𞤤 𞤳𞤮 𞤱𞤢𞤯𞤭 𞤳𞤢𞤣𞤭 𞤫𞤩𞤫 𞤬𞤢𞥄𞤤𞤢𞥄 𞤱𞤢𞤴𞤤𞤭𞤼𞤵𞤺𞤮𞤤 𞤃𞤀𞤃𞤀𞤁𞤋 𞤁𞤓𞤃𞤄𞤓𞤒𞤀. 𞤇𞤫 𞤴𞤫𞥅𞤼𞤢𞥄 𞤳𞤢𞤣𞤭 𞤱𞤮𞤲𞤣𞤫 𞤧𞤭 𞤤𞤢𞥄𞤥𞤵 𞤲𞤺𞤵𞤲 𞤴𞤢𞤲𞤭𞥅⹁ 𞤩𞤫 𞤴𞤢𞤲𞤭𞤣𞤢𞤴 𞤫 𞤥𞤢𞤺𞥆𞤵” 
 
𞤖𞤭𞤲𞤤𞤫⹁ 𞤉𞤊-𞤉𞤐-𞤁𞤉-𞤅𞤉 𞤲𞤮 𞤼𞤢𞤥𞤰𞤭𞤲𞤭𞤲𞤮𞥅 𞤴𞤭𞤴𞤵𞤺𞤮𞤤 𞤼𞤢𞤱𞤣𞤮𞤪𞤢𞥄𞤩𞤫 𞤥𞤢𞤩𞥆𞤫 𞤩𞤫𞤲 𞤴𞤫𞥅𞤧𞤮 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤻𞤢𞤤𞤲𞤣𞤫 𞥑𞥖 𞤃𞤮𞤪𞤧𞤮⹁ 𞤳𞤮𞤲𞤮 𞤣𞤭𞤤𞥆𞤢𞤲𞤣𞤫 𞤲𞤣𞤫𞤲 𞤸𞤫𞤩𞤢𞥄𞤤𞤭 𞤸𞤢𞤴 𞤳𞤵𞤥𞤨𞤭𞤼𞤢𞤤 𞤺𞤮𞥅𞤼𞤢𞤤 𞤸𞤮𞥅𞤪𞤫 𞤥𞤢𞤩𞥆𞤫 𞤺𞤭𞤦𞤭 𞤻𞤢𞤤𞤲𞤣𞤫 𞥑𞥔. 𞤅𞤭 𞤼𞤢𞤱𞤭𞥅 𞤳𞤵𞤥𞤨𞤭𞤼𞤢𞤤⹁ 𞤲𞤺𞤢𞤤 𞤙𞤢𞥄𞤱𞤭𞤲𞥋𞤣𞤮𞤪𞤲𞤣𞤫 𞤃𞤢𞤱𞤲𞤣𞤫 𞤲𞤣𞤫𞤲 𞤲𞤮 𞤢𞤲𞤣𞤭𞤼𞤢𞤲𞤫𞥅 𞤼𞤢𞤰𞤵𞤺𞤮𞤤 𞤣𞤫𞥅𞤰𞥆𞤵𞤺𞤮𞤤 𞤤𞤢𞥄𞤥𞤩𞤫 𞤩𞤫𞤲 𞤣𞤫𞥅𞤰𞥆𞤫𞤪𞤫 𞤬𞤢𞥄𞤯𞤭𞤲𞤭𞤪𞤲𞤣𞤫 𞤲𞤮𞤨𞥆𞤭⹁ 𞤲𞤺𞤢𞤤 𞤧𞤢𞥄𞤴𞤲𞤢𞥄𞤤𞤭 𞤢𞥄𞤣𞤫𞥅𞤶𞤭 𞤯𞤫 𞤫𞤲𞤯𞤭𞤣𞤢𞥄𞤩𞤫 𞤶𞤮𞤺𞤢𞥄𞤩𞤫 𞤩𞤫𞤲 𞤱𞤮𞤲𞤣𞤭 𞤫 𞤥𞤵𞥅𞤯𞤵𞤲. 𞤏𞤵𞤪𞤭𞤲 𞤳𞤮 𞤩𞤵𞤪𞤭 𞤦𞤮𞤲𞤣𞤫⹁ 𞤳𞤵𞤥𞤨𞤭𞤼𞤢𞤤 𞤲𞤺𞤢𞤤 𞤲𞤮 𞤣𞤵𞤤𞤦𞤭𞤲𞤣𞤫 𞤯𞤭. 𞤘𞤮𞤤𞥆𞤮𞥅𞤱𞤮 𞤺𞤮𞥅𞤼𞤮 𞤸𞤭𞤼𞥆𞤵𞤯𞤮 𞤳𞤢 𞤦𞤢𞤽𞥆𞤫 𞤙𞤢𞥄𞤱𞤮𞥅𞤪𞤫 𞤘𞤭𞤲𞤫 𞤸𞤮𞤤𞥆𞤭𞥅 𞤫 𞤢𞥄𞤲𞤣𞤫: “𞤐𞤮 𞤸𞤢𞥄𞤱𞤲𞤭𞥅 𞤼𞤢𞤱𞤣𞤫 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤥𞤢𞤱𞤯𞤮 𞤮𞤲 𞤲𞤮 𞤤𞤭𞤥𞤼𞤭 𞤧𞤮𞥅𞤪𞤭𞥅𞤩𞤫 𞤯𞤭𞤯𞤮⹁ 𞤺𞤮𞥅𞤼𞤮 𞤫 𞤩𞤫𞥅𞤲 𞤤𞤫 𞤲𞤮 𞤥𞤵𞤼𞤭 𞤺𞤭𞤦𞤭 𞤑𞤂𞤌𞤁 𞤆𞤋𞥅𞤜𞤋 𞤬𞤵𞥅𞤼𞤭𞥅”. 
 
𞤉 𞤳𞤮𞤤𞥆𞤭𞤼𞤢𞤤 𞤥𞤢𞤳𞥆𞤮 𞤲𞤺𞤢𞤤⹁ 𞤊𞤀𞥄𞤂𞤓 𞤁𞤓𞤃𞤄𞤓𞤒𞤀 𞤤𞤭𞤥𞤼𞤭 𞤭𞤲𞤯𞤫 𞤅𞤢𞤪𞤧𞤢𞤲𞤶𞤮 𞤸𞤮𞥅𞤪𞤫𞥅𞤶𞤮 𞤭𞤲𞥆𞤫𞥅𞤼𞤫𞥅𞤯𞤮 𞤃𞤓𞥅𞤅𞤀𞥄 𞤡𞤉𞤒𞤑 𞤅𞤓𞤃𞤀𞥄 𞤫 𞤚𞤵𞥅𞤺𞤢𞤤𞤶𞤮 𞤭𞤲𞥆𞤫𞤼𞤫𞥅𞤯𞤮 𞤅𞤉𞤅𞤉𞥅 𞤅𞤉𞤂𞤉𞤅𞤚𞤉𞤐 𞤄𞤋𞤂𞤋𞤜𞤌𞤘𞤋 𞤫 𞤲𞤣𞤫𞤪 𞤴𞤭𞤥𞤩𞤫 𞤥𞤵𞤼𞤵𞤩𞤫 𞤩𞤫𞤲. 𞤅𞤭 𞤱𞤮𞤲𞤢𞥄 𞤧𞤢𞤳𞥆𞤭𞤼𞤭𞥅𞤯𞤮 𞤮𞤲 “𞤸𞤮𞤤𞥆𞤢𞥄𞤤𞤭 𞤥𞤢𞥄𞤲𞤣𞤫 𞤱𞤵𞥅𞤪𞤵𞤺𞤮𞤤 𞤺𞤭𞤦𞤭 𞤤𞤫𞤦𞥆𞤭 𞤶𞤫𞥅𞤲𞤢𞤴. 𞤐𞤮 𞤥𞤢𞥄𞤨𞤭𞤲𞤭 𞤼𞤢𞤱𞤲𞤮𞤪𞤣𞤫 𞤥𞤮 𞤫 𞤤𞤭𞤥𞤼𞤮𞤤 𞤸𞤮𞥅𞤪𞤫𞥅𞤩𞤫 𞤉𞤊-𞤉𞤐-𞤁𞤉-𞤅𞤉 𞤩𞤫𞤲” 𞤫 𞤦𞤭𞤴𞤮𞤤 𞤺𞤮𞤤𞥆𞤢𞤲𞤮𞥅𞤱𞤮 𞤥𞤢𞤱𞤯𞤮 𞤤𞤢𞥄𞤥𞤵 𞤲𞤺𞤵𞤲. 
𞤊𞤮𞤪𞤧𞤵 𞤜𞤭𞥅𞤾𞤶𞤭 𞤘𞤭𞤲𞤫 𞤯𞤭𞤲 𞤥𞤮𞥅𞤩𞤼𞤭𞤲𞥋𞤣𞤭𞤪𞤯𞤭 𞤆𞤫𞤤𞥆𞤫 𞤣𞤢𞤱𞤪𞤮 𞤯𞤫𞤲 𞤳𞤢𞤻𞤵𞤲 𞤫 𞤲𞤶𞤵𞤩𞥆𞤵𞤤𞤫 𞤺𞤮𞤲𞤣𞤢𞤤 𞤦𞤫𞤯𞥆𞤢𞤤 𞤱𞤢𞤲𞤮 𞤉𞤊-𞤉𞤐-𞤁𞤉-𞤅𞤉⹁ 𞤲𞤮 𞤧𞤢𞥄𞤼𞤭𞤲𞤭 𞤧𞤫𞤨𞥆𞤵𞤪𞤵𞥅𞤶𞤭 𞤲𞤣𞤫𞤪 𞤊𞤢𞤪𞤢𞤲𞤧𞤭 𞤻𞤢𞤤𞤲𞤣𞤫 𞥒𞥐 𞤃𞤮𞤪𞤧𞤮⹁ 𞤳𞤢𞤣𞤭 𞤫 𞤲𞤣𞤫𞤪 𞤄𞤫𞤤𞤧𞤭𞤳 𞤫 𞤤𞤫𞤱𞤪𞤵 𞤔𞤵𞤳𞤮 𞤬𞤭𞥅 𞤤𞤢𞤲𞤣𞤢𞤺𞤮𞤤 𞤴𞤮 𞤧𞤮𞤬𞤼𞤭𞤲𞤮𞥅𞤩𞤫 𞤩𞤫𞤲 𞤯𞤭𞤯𞤮 𞤢𞤷𞥆𞤭𞤼𞤫. 
 
𞤇𞤫𞥅 𞤯𞤭𞤯𞤮 𞤦𞤮𞤲𞥆𞤢𞥄 𞤸𞤢𞤴 𞤬𞤵𞤧 𞤧𞤭 𞤱𞤮𞤲𞤢𞥄 𞤸𞤭𞤩𞤫 𞤤𞤢𞤲𞤣𞤢𞥄𞤣𞤫 𞤪𞤵𞤼𞥆𞤢𞤺𞤮𞤤 𞤫 𞤤𞤢𞥄𞤥𞤵 𞤣𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤮 𞤴𞤢𞥄𞤱𞤭𞤪𞤭⹁ 𞤳𞤢𞤻𞤵𞤲 𞤫 𞤵𞤣𞥆𞤭𞤼𞤵𞤺𞤮𞤤 𞤳𞤭𞤦𞤭𞤪𞤯𞤫 𞤯𞤫 𞤶𞤵𞤲𞥆𞤭𞤼𞤢𞤤 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤲𞤺𞤢𞤤 𞤥𞤢𞤩𞥆𞤭. 𞤅𞤮 𞤼𞤢𞤱𞤭𞥅 𞤣𞤫𞤲𞤼𞤫 𞤱𞤢𞤲𞤮 𞤀𞤥𞤲𞤫𞤧𞤼𞤭 𞤋𞤲𞤼𞤫𞤪𞤲𞤢𞤧𞤭𞤴𞤮𞤲𞤢𞤤⹁ 𞤖𞤭𞤥𞤢𞤲 𞤈𞤢𞤴 𞤏𞤢𞤷⹁ 𞤐𞤔𞤵𞤩𞥆𞤵𞤤𞤭 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫⹁ 𞤒𞤢𞤲 𞤲𞤢𞥄 𞤃𞤢𞥄𞤪⹁ 𞤫 𞤺𞤮𞥅𞤼𞤯𞤫 𞤺𞤮𞥅 𞤳𞤢𞤣𞤭 𞤲𞤮 𞤱𞤭𞤳𞥆𞤢𞥄𞤣𞤫 𞤲𞤢𞤲𞤺𞤫𞥅𞤣𞤫 𞤩𞤫𞥅 𞤯𞤭𞤯𞤮⹁ 𞤳𞤮𞤲𞤮 𞤴𞤢𞥄𞤳𞤮𞤪𞤯𞤫 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤼𞤮𞥅𞤤𞤲𞤢𞥄𞤯𞤫 𞤑𞤮𞤲𞤢𞥄𞤳𞤭𞤪𞤭 𞤯𞤫𞤲⹁ 𞤲𞤮 𞤬𞤢𞤲𞤳𞤭 𞤼𞤢𞤸𞤮.
𞤁𞤮𞤲𞤢𞤤 𞤚𞤪𞤮𞤥𞤨⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤀𞤥𞤫𞤪𞤭𞤳⹁ 𞤲𞤮 𞤧𞤮𞤪𞤼𞤢𞥄 𞤫 𞤤𞤫𞤴 𞤨𞤫𞤼𞥆𞤫 𞤨𞤭𞤲𞤳𞤢 𞤸𞤢𞤲𞤳𞤭 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥓 𞤃𞤮𞤪𞤧𞤮 𞥒𞥐𞥒𞥔.
𞤑𞤮 𞤤𞤮𞥅𞤱𞤢𞤲𞤯𞤫 𞤬𞤫𞤼𞥆𞤭𞤲𞤢𞥄 𞤫 𞤥𞤮𞥅𞤩𞤼𞤮𞤲𞤣𞤭𞤪𞤢𞤤⹁ 𞤲𞤺𞤢𞤤 𞤁𞤮𞤲𞤢𞤤 𞤚𞤪𞤮𞤥𞤨 𞤱𞤮𞤲𞤵𞤲𞤮𞥅 𞤱𞤢𞤯𞤵𞤣𞤫 𞤫 𞤧𞤢𞤸𞤪𞤫 𞤭𞤲𞥆𞤫𞤼𞤫𞥅𞤲𞤣𞤫 𞤄𞤮𞤼𞤤𞤫𞥅𞤪 𞤫 𞤲𞤣𞤫𞤪 𞤤𞤢𞤪𞤢𞤤 𞤆𞤫𞤲𞤧𞤭𞤤𞤱𞤢𞤲𞤭𞤴𞤢𞥄 𞤶𞤫𞤴𞤢𞥄𞤲𞤺𞤢𞤤 𞤫 𞤤𞤫𞤧𞤣𞤭 𞤀𞤥𞤫𞤪𞤭𞤳. 
𞤐𞤮 𞤩𞤢𞤣𞤲𞤭 𞤤𞤮𞥅𞤱𞤢𞤲𞤯𞤫 𞤧𞤢𞤨𞥆𞤮 𞤬𞤫𞤼𞥆𞤭𞤲𞤢𞥄𞤯𞤫 𞤳𞤮𞤲𞤮 𞤲𞤮 𞤱𞤢𞤴𞤭 𞤱𞤢 𞤧𞤭 𞤯𞤫 𞤬𞤭𞤯𞤢𞥄𞤲𞤮 𞤚𞤪𞤮𞤥𞤨 𞤳𞤮 𞤼𞤭𞥅𞤯𞤭 𞤩𞤢𞤴𞤼𞤭 𞤮 𞤼𞤢𞤥𞤨𞤢𞥄𞤤𞤭 𞤳𞤮 𞤬𞤢𞤲𞤼𞤭. 𞤑𞤮𞤲𞤮 𞤲𞤮𞤱𞤪𞤵 𞤥𞤢𞤳𞥆𞤮 𞤲𞤣𞤵𞤲 𞤬𞤭𞤯𞤢𞤲𞤮 𞤩𞤢𞤴𞤼𞤭 𞤲𞤣𞤵 𞤴𞤭𞤴𞤢𞤲𞤮 𞤳𞤢 𞤯𞤮𞤱𞤤𞤭 𞤸𞤭𞤲𞥋𞤣𞤵 𞤥𞤮𞤣𞥆𞤭 𞤰𞤭𞥅𞤰𞤢𞤥. 
 
𞤇𞤢𞤴𞤼𞤭 𞤤𞤮𞥅𞤱𞤢𞤲𞤯𞤫 𞤯𞤫𞤲 𞤬𞤫𞤼𞥆𞤭𞥅⹁ 𞤪𞤫𞥅𞤲𞤮𞥅𞤩𞤫 𞤥𞤮 𞤩𞤫𞤲 𞤺𞤭𞤣𞥆𞤭 𞤴𞤢𞤸𞤭 𞤦𞤵𞥅𞤥𞤭 𞤥𞤮 𞤬𞤭𞥅 𞤸𞤭𞤱𞤵𞤺𞤮𞤤 𞤥𞤮. 𞤒𞤭𞤥𞤩𞤫 𞤩𞤫𞤲 𞤰𞤵𞥅𞤱𞤭𞥅 𞤥𞤢𞤤𞥆𞤢 𞤰𞤮𞤩𞤭𞥅⹁ 𞤴𞤮𞤺𞤢 𞤫 𞤥𞤢𞤩𞥆𞤫 𞤳𞤢𞤣𞤭 𞤱𞤢𞥄𞤤𞤭𞥅 𞤳𞤢 𞤤𞤫𞤴𞤣𞤭 𞤲𞤮 𞤧𞤭𞥅𞤳𞤢⹁ 𞤲𞤮 𞤱𞤮𞤴𞤢. 
 
𞤔𞤮𞥅 𞤄𞤢𞤴𞤣𞤫𞤲⹁ 𞤸𞤮𞥅𞤪𞤫𞥅𞤶𞤮 𞤀𞤥𞤫𞤪𞤭𞤳 𞤮𞤲 𞤸𞤵𞤥𞤨𞤭𞤼𞤢𞥄𞤥𞤢 𞤳𞤮 𞤬𞤫𞤰𞥆𞤭 𞤳𞤮𞤲 𞤸𞤮𞥅𞤪𞤫 𞤮𞥅 𞤥𞤮 𞤮 𞤱𞤮𞤲𞤭 𞤬𞤮𞥅𞤤𞤮𞤼𞤭𞤪𞤣𞤫 𞤬𞤭𞥅 𞤸𞤮𞥅𞤪𞤢𞥄𞤺𞤵 𞤤𞤫𞤴𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲 𞤫 𞤧𞤵𞤩𞤲𞤺𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤤𞤫𞤱𞤪𞤵 𞤔𞤮𞤤𞤮 𞥒𞥐𞥒𞥔.
𞤑𞤮 𞤸𞤫𞥅𞤱𞤭 𞤫 𞤣𞤢𞤱𞤪𞤮𞥅𞤩𞤫 𞤳𞤢𞤻𞤵𞤲 𞤫 𞤳𞤮𞥅𞤸𞤮𞥅𞤩𞤫 𞤢𞤥𞤫𞤪𞤭𞤳 𞤩𞤫𞤲 𞤽𞤭𞤻𞤭𞥅⹁ 𞤢𞤴𞤳𞤭𞤲𞤭𞥅 𞤲𞤣𞤫𞥅 𞤱𞤮𞤲𞤫𞤪𞤫.  
 
𞤑𞤮 𞤭𞤲𞥆𞤫𞤼𞤫𞥅𞤯𞤮 𞤚𞤮𞤥𞤢𞥄𞤧 𞤃𞤢𞥄𞤼𞤭𞤱 𞤑𞤪𞤵𞤳𞤧 𞤱𞤮𞤲𞤭 𞤬𞤫𞤤𞥆𞤵𞤯𞤮 𞤮𞤲. 𞤑𞤮 𞤧𞤵𞤳𞤢 𞤥𞤮 𞤣𞤵𞥅𞤩𞤭 𞥒𞥐 𞤶𞤫𞤴𞤢𞥄𞤯𞤮 𞤫 𞤤𞤢𞤪𞤢𞤤 𞤆𞤫𞤲𞤧𞤭𞤤𞤱𞤢𞤲𞤭𞤴𞤢𞥄 𞤲𞤺𞤢𞤤.  𞤑𞤮 𞤫 𞤲𞤣𞤫𞤪 𞤬𞤫𞤤𞥆𞤭𞤲𞥋𞤣𞤭𞤪𞤮 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤪𞤫𞥅𞤲𞤣𞤢𞤪𞤭𞥅𞤩𞤫 𞤩𞤫𞤲 𞤮 𞤱𞤢𞤪𞤢𞥄. 𞤀𞤲𞤣𞤢𞥄𞤳𞤢 𞤲𞤮𞤲 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤮𞤥𞤦𞤮 𞤲𞤺𞤮 𞤮 𞤬𞤫𞤤𞥆𞤭𞤪𞤢𞤲𞤭 𞤁𞤮𞤲𞤢𞤤 𞤚𞤪𞤮𞤥𞤨.
𞤀𞤣𞤮 𞤚𞤪𞤮𞤥𞤨 𞤬𞤫𞤼𞤤𞤫𞥅𞤣𞤫 𞤸𞤢𞤲𞤳𞤭⹁ 𞤸𞤢𞤪𞤭 𞤖𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤫 𞤣𞤢𞤪𞤭𞤲𞤮𞥅𞤩𞤫 𞤬𞤭𞥅 𞤸𞤮𞥅𞤪𞤢𞥄𞤺𞤵 𞤯𞤵𞥅𞤯𞤵𞤩𞤫 𞤬𞤫𞤼𞤤𞤢𞥄𞤥𞤢. 𞤒𞤮𞤺𞤢 𞤫 𞤥𞤢𞤩𞥆𞤫 𞤣𞤢𞤯𞤭⹁ 𞤱𞤮𞥅𞤼𞤩𞤫 𞤸𞤫𞤣𞥆𞤭𞥅 𞤫 𞤥𞤵𞥅𞤲. 𞤐𞤮 𞤼𞤢𞤱𞤢𞥄 𞤫 𞤩𞤫𞥅𞤲 𞤱𞤢𞤪𞤢𞥄𞤩𞤫⹁ 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤲𞤢𞤴𞤮 𞤱𞤢𞤪𞤭𞤪𞤢𞥄𞤩𞤫 𞤨𞤭𞤲𞤳𞤢.
𞤑𞤮 𞤀𞤦𞤪𞤢𞤸𞤢𞤥 𞤂𞤭𞤲𞤳𞤮𞤤𞤲⹁ 𞤸𞤮𞥅𞤪𞤫𞥅𞤶𞤮 𞤧𞤢𞤨𞥆𞤮-𞤫-𞤶𞤫𞥅𞤺𞤢𞤩𞤮 𞤀𞤥𞤫𞤪𞤭𞤳 𞤮𞤲⹁ 𞤱𞤮𞤲𞤭 𞤢𞤪𞤢𞤲𞤮 𞤫 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤱𞤢𞤪𞤢𞥄𞤩𞤫 𞤩𞤫𞤲. 𞤑𞤮 𞤻𞤢𞤤𞤲𞤣𞤫 𞥑𞥔 𞤅𞤫𞥅𞤯𞤼𞤮 𞥑𞥘𞥖𞥕 𞤮 𞤱𞤢𞤪𞤢𞥄 𞤸𞤢𞤪𞤭 𞤮𞤥𞤮 𞤬𞤵𞤯𞥆𞤭𞥅 𞤸𞤢𞤨𞥆𞤵 𞤥𞤢𞤳𞥆𞤮 𞤯𞤭𞤯𞤢𞤩𞤵 𞤲𞤺𞤵𞤲 𞤸𞤢𞤴 𞤼𞤭𞤥𞥆𞤢𞥄𞤤𞤭 𞤤𞤫𞤦𞥆𞤭 𞤯𞤭𞤯𞤭. 𞤐𞤮 𞤸𞤭𞤳𞥆𞤭𞥅 𞤥𞤮 𞤫 𞤱𞤢𞤪𞤢𞥄𞤩𞤫 𞤩𞤫𞤲⹁ 𞤔𞤫𞤥𞤧 𞤘𞤢𞤪𞤬𞤭𞤤𞤣⹁ 𞤸𞤮𞥅𞤪𞤫𞥅𞤶𞤮 𞤲𞤮𞥅𞤺𞤢𞤴𞤢𞤩𞤮 𞤀𞤥𞤫𞤪𞤭𞤳 𞤮𞤲. 𞤌𞤲 𞤳𞤢𞤣𞤭⹁ 𞤳𞤮 𞤻𞤢𞤤𞤲𞤣𞤫 𞥒 𞤃𞤮𞤪𞤧𞤮 𞥑𞥘𞥘𞥑𞤮 𞤱𞤢𞤪𞤢𞥄 𞤸𞤢𞤪𞤭 𞤸𞤢𞤴 𞤮 𞤼𞤭𞤥𞥆𞤭𞤲𞤢𞥄𞤤𞤭 𞤤𞤫𞤦𞥆𞤭 𞤲𞤢𞤴𞤭 𞤸𞤮𞥅𞤪𞤫 𞤤𞤫𞤴𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲. 𞤁𞤵𞥅𞤩𞤭 𞥑𞥙 𞤩𞤢𞥄𞤱𞤮 𞤲𞤺𞤮𞥅𞤲 𞤱𞤢𞤪𞤲𞤺𞤮⹁ 𞤳𞤮 𞤏𞤭𞤤𞤭𞤴𞤢𞤥 𞤃𞤢𞤳𞤭𞤲𞤤𞤭𞥅⹁ 𞤸𞤮𞥅𞤪𞤫𞥅𞤶𞤮 𞤲𞤮𞥅𞤺𞤢𞤴-𞤫-𞤲𞤶𞤮𞤱𞤢𞤩𞤮 𞤀𞤥𞤫𞤪𞤭𞤳 𞤮𞤲 𞤱𞤮𞤲𞤭 𞤳𞤮 𞤱𞤢𞤪𞤢𞥄 𞤻𞤢𞤤𞤲𞤣𞤫 𞥖 𞤅𞤭𞤤𞤼𞤮 𞥑𞥙𞥐𞥑. 
𞤑𞤮 𞤔𞤮𞥅𞤲 𞤑𞤫𞤲𞤫𞤣𞤭𞥅 𞤱𞤮𞤲𞤭 𞤖𞤮𞥅𞤪𞤫𞥅𞤶𞤮 𞤀𞤥𞤫𞤪𞤭𞤳 𞤧𞤢𞤳𞥆𞤭𞤼𞤢𞥄𞤯𞤮 𞤬𞤫𞤼𞤤𞤫𞥅𞤣𞤫 𞤱𞤢𞤪𞤫𞥅. 𞤑𞤮 𞤫 𞤃𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥒𞥒 𞤔𞤮𞤤𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥓 𞤮 𞤬𞤫𞤼𞤤𞤢𞥄.
𞤴𞤢𞤱𞤼𞤭 𞤩𞤫𞥅 𞤲𞤢𞤴𞤮 𞤱𞤢𞤪𞤢𞥄𞤩𞤫 𞤤𞤭𞤥𞤼𞤢𞥄𞤩𞤫 𞤯𞤮𞥅⹁ 𞤸𞤮𞥅𞤪𞤫𞥅𞤩𞤫 𞤯𞤭𞤯𞤮 𞤸𞤭𞤧𞤭𞥅 𞤩𞤢𞥄𞤱𞤮 𞤩𞤫 𞤬𞤫𞤼𞤤𞤫𞥅𞤣𞤫. 𞤇𞤫𞤲 𞤳𞤮 𞤚𞤫𞤱𞤮𞤣𞤮𞥅𞤪 𞤪𞤮𞥁𞤫𞤱𞤫𞤤𞤼 𞤳𞤢𞤻𞤵𞤲 𞤫 𞤈𞤮𞤲𞤢𞤤 𞤈𞤫𞤺𞤢𞤲. 𞤑𞤮 𞤚𞤪𞤮𞤥𞤨 𞤼𞤭𞤥𞥆𞤭 𞤼𞤢𞤼𞤢𞤩𞤮 𞤫 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳 𞤦𞤢𞤪𞤥𞤭𞤲𞤭𞤪𞤢𞥄𞤩𞤫 𞤤𞤮𞥅𞤱𞤢𞤲𞤯𞤫. 𞤑𞤮𞤲𞤮 𞤼𞤢𞤱𞤭 𞤳𞤢𞤲𞤳𞤮 𞤮 𞤭𞤱𞤭𞥅𞤲𞤮 𞤳𞤢 𞤤𞤢𞥄𞤥𞤵. 𞤇𞤫𞤴𞤢 𞤯𞤭𞤯𞤮 𞤬𞤫𞤼𞤤𞤢𞤲𞤮 𞤬𞤫𞤱𞤲𞤣𞤮 𞤤𞤢𞥄𞤥𞤭𞥅. 

𞤒𞤮𞤺𞤢 𞤫 𞤸𞤮𞥅𞤪𞤫𞥅𞤩𞤫 𞤱𞤮𞥅𞤼𞤩𞤫 𞤱𞤮𞥅𞤨𞤢𞤲𞤮 𞤳𞤢𞤻𞤵𞤲 𞤳𞤢𞤣𞤭⹁ 𞤥𞤢𞤤𞥆𞤢 𞤬𞤫𞤱𞤶𞤢𞤲𞤢𞥄 𞤬𞤫𞤼𞤤𞤫𞥅𞤣𞤫. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤱𞤮𞥅𞤨𞥆𞤢𞥄𞤩𞤫⹁ 𞤔𞤫𞤪𞤢𞤤 𞤊𞤮𞤪𞤣. 𞤌 𞤣𞤢𞤯𞤵𞤲𞤮 𞤱𞤢𞤪𞤫𞥅𞤣𞤫 𞤤𞤢𞥄𞤦𞤭 𞤯𞤭𞤯𞤭 𞤫 𞤲𞤣𞤫𞤪 𞤸𞤭𞤼𞤢𞥄𞤲𞤣𞤫 𞥑𞥙𞥗𞥕. 𞤇𞤢𞥄𞤱𞤼𞤭 𞤥𞤢𞤳𞥆𞤮⹁ 𞤔𞤭𞤥𞤭𞥅 𞤑𞤢𞤪𞤼𞤫𞥅𞤪⹁ 𞤄𞤭𞥅𞤤 𞤑𞤤𞤭𞤲𞤼𞤮𞤲⹁ 𞤔𞤮𞤪𞤶 𞤄𞤵𞥅𞥃 𞤫 𞤄𞤢𞤪𞤢𞥄𞤳 𞤌𞤦𞤢𞤥𞤢𞥄 𞤫𞤩𞥆𞤢𞤲𞤢𞤲𞤮 𞤱𞤢𞤪𞤲𞤺𞤮. 𞤑𞤮𞤲𞤮 𞤢𞤥𞥆𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤸𞤵𞤥𞤨𞤭𞤼𞤭𞥅 𞤬𞤭𞥅 𞤨𞤫𞤱𞤶𞤫 𞤯𞤫𞤲 𞤱𞤵𞤪𞤼𞤭𞤲𞤭 𞤯𞤫 𞤥𞤢𞤤𞤢𞥄 𞤯𞤫 𞤩𞤫𞤲𞤣𞤢𞥄𞤲𞤮. 
𞤐𞤮 𞤱𞤮𞥅𞤱𞤭𞤪𞤭 𞤲𞤮𞤲⹁ 𞤬𞤫𞤱𞤲𞤣𞤮 𞤼𞤢𞥄𞤪𞤢𞤲𞤺𞤮𞤤 𞤑𞤢𞤤𞤭𞥅𞤬𞤢𞥄𞤶𞤮 𞤊𞤵𞥅𞤼𞤢 𞤔𞤢𞤤𞤮𞥅 𞤮𞤲⹁ 𞤲𞤭𞤤𞥆𞤢𞥄𞤶𞤮 𞤥𞤮𞤬𞤼𞤫𞤪𞤫 𞤳𞤢𞤤𞤢 𞤫 𞤥𞤮𞤬𞤼𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤸𞤢𞥄𞤲𞤣𞤭𞤲𞤢𞤲𞤮𞥅 𞤫 𞤳𞤮𞤲𞤺𞤮𞤤 𞤬𞤭𞥅 𞤸𞤮𞤤𞥆𞤵𞤺𞤮𞤤 𞤼𞤫𞤣𞥆𞤵𞤲𞥋𞤺𞤢𞤤.
𞤑𞤮𞤲𞤮 𞤲𞤮𞤲⹁ 𞤲𞤭𞤤𞥆𞤢𞥄𞤶𞤮 𞤥𞤵𞤧𞤭𞤣𞤢𞤤 𞤖𞤢𞥄𞤤𞤭 𞤆𞤵𞤤𞤢𞤪 𞤲𞤺𞤢𞤤 𞤳𞤢𞤻𞤵𞤲 𞤫 𞤮𞥅𞤲 𞤲𞤮𞥅𞤼𞤭𞥅𞤯𞤮 𞤫 𞤭𞤲𞤣𞤫 𞤊𞤭𞤼𞤢𞥄𞤪𞤭 𞤘𞤭𞤲𞤫 𞤲𞤣𞤭𞤲 𞤧𞤵𞤩𞤭𞥅 𞤴𞤫𞤱𞤼𞤵𞤺𞤮𞤤 𞤫 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤬𞤭𞥅 𞤳𞤢𞤤𞤢 𞤳𞤮 𞤩𞤫 𞤊𞤵𞤤𞤩𞤫⹁ 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤳𞤮 𞤫 𞤲𞤮𞤳𞥆𞤵𞥅𞤪𞤫 𞤳𞤢 𞤆𞤵𞤤𞤢𞤪 𞤤𞤢𞥄𞤼𞤭𞥅 𞤯𞤫𞤲𞤺𞤢𞤤 𞤩𞤵𞤪𞤵𞤲𞥋𞤺𞤢𞤤 𞤫 𞤣𞤮𞥅𞤤𞤲𞤵𞤣𞤫. 𞤇𞤫 𞤤𞤢𞤥𞤭𞤼𞤮𞤪𞤭 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢: “𞤃𞤫𞤲 𞤼𞤢𞤱𞤭𞥅 𞤲𞤮 𞤸𞤢𞥄𞤲𞤭 𞤲𞤣𞤫 𞤥𞤫𞤲 𞤴𞤫𞤱𞤼𞤢𞤼𞤢 𞤫 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤱𞤮𞤲𞤢𞥄 𞤬𞤮𞤨 𞤲𞤢𞤲𞤢𞤼𞤢 𞤆𞤵𞤤𞤢𞤪.”
𞤖𞤭𞤲𞤤𞤫⹁ 𞤲𞤭𞤤𞥆𞤢𞥄𞤶𞤮 𞤥𞤵𞤧𞤭𞤣𞤢𞤤 𞤅𞤮𞥅𞤧𞤮 𞤲𞤺𞤢𞤤 𞤫 𞤮𞥅 𞤥𞤮 𞤥𞤵𞤧𞤭𞤣𞤢𞤤 𞤃𞤢𞤲𞤭𞤲𞤳𞤢 𞤲𞤺𞤢𞤤⹁ 𞤺𞤮𞥅𞤼𞤮 𞤳𞤢𞤤𞤢 𞤫 𞤩𞤫𞥅 𞤴𞤫𞤱𞤼𞤭 𞤫 𞤯𞤫𞤲𞤺𞤢𞤤 𞤥𞤵𞥅𞤯𞤵𞤲⹁ 𞤼𞤢𞤱𞤣𞤫 𞤫 𞤥𞤭𞥅𞤶𞤮 𞤥𞤢𞤩𞥆𞤫: “𞤘𞤭𞤲𞤫 𞤳𞤮 𞤳𞤮𞤪𞤫𞤱𞤮𞤤 𞤺𞤮𞥅𞤼𞤮𞤤⹁ 𞤼𞤭𞤨𞥆𞤵𞤣𞤫 𞤫 𞤯𞤵𞤥⹁ 𞤬𞤮𞤨 𞤲𞤢𞤲𞤢𞤴 𞤯𞤫𞤲𞤯𞤫 𞤶𞤫𞤴𞤢𞥄𞤯𞤫 𞤫 𞤤𞤫𞤴𞤣𞤭 𞤲𞤣𞤭𞤲.”
𞤉 𞤲𞤣𞤫𞤪 𞤲𞤺𞤮𞥅 𞤤𞤭𞤣𞥆𞤮⹁ 𞤤𞤢𞤲𞤣𞤢𞤤 𞤬𞤢𞥄𞤣𞤫 𞤫 𞤼𞤮𞥅𞤱𞤲𞤵𞤺𞤮𞤤 𞤯𞤫𞤲𞤯𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤢𞤪𞤭. 
𞤉 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤪𞤫𞤲𞤣𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤯𞤫𞤲𞤺𞤢𞤤 𞤼𞤢𞤱𞤢𞥄𞤲𞤺𞤢𞤤 𞤫 𞤥𞤢𞥄𞤲𞤣𞤫 𞤨𞤭𞤲𞤢𞤤 𞤥𞤵𞥅𞤯𞤵𞤲. 𞤇𞤢𞤥𞤼𞤵𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤺𞤫𞤲𞤣𞤭𞥅𞤶𞤫 𞤯𞤫𞤲 𞤲𞤮 𞤸𞤢𞥄𞤲𞤭 𞤬𞤭𞥅 𞤸𞤭𞤱𞤵𞤺𞤮𞤤 𞤲𞤣𞤮𞤲𞤣𞤭 𞤥𞤫𞥅𞤯𞤫𞤲 𞤫 𞤧𞤫𞤥𞤦𞤭𞤲𞤺𞤮𞤤 𞤨𞤮𞤼𞥆𞤢𞤤 𞤺𞤫𞤲𞤣𞤭𞤱𞤢𞤤. 𞤖𞤢𞥄𞤤𞤵𞤺𞤮𞤤 𞤯𞤫𞤲𞤯𞤫 𞤤𞤫𞤴𞤣𞤭 𞤥𞤫𞥅𞤯𞤫𞤲⹁ 𞤸𞤮𞤤𞥆𞤢𞤴 𞤫𞤯𞤫𞤲 𞤼𞤫𞤣𞥆𞤭𞤲𞤭 𞤥𞤢𞥄𞤥𞤭𞤪𞤢𞥄𞤩𞤫 𞤥𞤫𞥅𞤯𞤫𞤲 𞤳𞤢𞤻𞤵𞤲 𞤫 𞤺𞤭𞤪𞤫 𞤢𞤪𞤮𞥅𞤶𞤫.
𞤅𞤵𞥅𞤧𞤭𞤲𞤫𞤲 𞤸𞤵𞥅𞤱𞤼𞤮𞤪𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤳𞤢 𞤥𞤮𞥅𞤩𞤼𞤮𞤲𞥋𞤣𞤭𞤪𞤫 𞤫 𞤳𞤢 𞤸𞤢𞥄𞤶𞤵𞥅𞤶𞤭 𞤬𞤭𞥅 𞤼𞤢𞤦𞤭𞤲𞤼𞤭𞤲𞤺𞤮𞤤 𞤷𞤫𞥅𞤪𞤼𞤢𞤤 𞤯𞤫𞤲𞤯𞤫 𞤫 𞤨𞤭𞤲𞤫 𞤺𞤫𞤲𞤣𞤭 𞤥𞤫𞥅𞤯𞤫𞤲.
𞤑𞤵𞤯𞤮𞤤 𞤕𞤉𞤈𞤐𞤌 𞤀𞤄𞤁𞤓𞤂 𞤀𞤟𞤋𞥅𞤟 𞤑𞤓𞤐𞤁𞤀𞥄𞤈𞤀
𞤘𞤵𞤺𞤮𞤤 𞤩𞤫𞤴𞤣𞤭𞤼𞤭𞥅 𞤯𞤫𞤲𞤯𞤫 𞤀𞤬𞤪𞤭𞤳 𞥓𞥑 𞤫 𞤲𞤶𞤵𞤩𞥆𞤵𞤣𞤭 𞤬𞤭𞤪𞤼𞤭𞤪𞤣𞤲𞤣𞤭 𞤯𞤫𞤲𞤯𞤫 𞤢𞤲𞤣𞤭𞤪𞤢𞥄𞤲𞤣𞤭 𞤘𞤵𞥅𞤺𞤮𞤤 𞤚𞤪𞤢𞤲𞤧𞤤𞤢𞤼 (Google Translate).


𞤐𞤮 𞤼𞤢𞤱𞤢𞥄 𞤫 𞤯𞤫𞤲𞤯𞤫 𞤩𞤫𞤴𞤣𞤭𞤼𞤢𞥄𞤯𞤫 𞤯𞤫𞤲⹁ 𞤆𞤵𞤤𞤢𞤪 𞤱𞤭𞤲𞤣𞤭𞤪𞤢𞥄𞤲𞤺𞤢𞤤 𞤦𞤭𞤲𞤣𞤭 𞤤𞤢𞤼𞤫𞤲 𞤥𞤢𞤤𞥆𞤢 𞤪𞤵𞥅𞤥𞤭𞤴𞤢𞤲𞤳𞤮 𞤳𞤢𞤻𞤵𞤲 𞤫 𞤃𞤢𞤲𞤣𞤭𞤲𞤳𞤮𞥅𞤪𞤫 𞤱𞤭𞤲𞤣𞤭𞤪𞤼𞤫𞥅𞤲𞤣𞤫 𞤦𞤭𞤲𞤣𞤭 𞤐𞤑𞤌 𞤯𞤭𞤲 (NKo).


𞤀𞤣𞤮 𞤯𞤵𞤲⹁ 𞤸𞤢𞤪𞤭 𞤴𞤢𞤱𞤼𞤭𞥅 𞤣𞤵𞥅𞤩𞤭 𞤯𞤭𞤯𞤭⹁ 𞤺𞤭𞤦𞤭 𞤄𞤢𞥄𞤥𞤢𞤪𞤢𞥄𞤳𞤮𞥅𞤪𞤫 𞤲𞤣𞤫𞤲 𞤩𞤫𞤴𞤣𞤭𞤼𞤢𞥄 𞤳𞤢 𞤘𞤵𞤺𞤮𞤤 𞤚𞤪𞤢𞤲𞤧𞤤𞤫𞤼. 𞤑𞤮𞤲𞤮 𞤼𞤢𞤱𞤭 𞤸𞤢𞥄 𞤶𞤮𞥅𞤲𞤭 𞤳𞤮 𞤦𞤭𞤲𞤣𞤭 𞤂𞤢𞤼𞤫𞤲 𞤯𞤭𞤲 𞤩𞤫 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤆𞤵𞤤𞤢𞤪 𞤲𞤺𞤢𞤤 𞤳𞤢𞤣𞤭 𞤬𞤵𞤯𞥆𞤮𞤪𞤭𞥅 𞤄𞤭𞤲𞤣𞤭 𞤤𞤢𞤼𞤫𞤲 𞤯𞤭𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤀𞤁𞤂𞤢𞤃 𞤺𞤢𞤧𞤢𞥄𞤤𞤭 𞤸𞤫𞤦𞤤𞤫𞥅𞤣𞤫 𞤼𞤢𞤸𞤮. 𞤉𞤯𞤫𞤲 𞤼𞤢𞤥𞤰𞤭𞤲𞤭𞥅 𞤲𞤣𞤫 𞤀𞤁𞤂𞤢𞤃 𞤼𞤢𞤱𞤲𞤢𞥄 𞤴𞤫𞥅𞤧𞤮 𞤧𞤭 𞤘𞤫𞤲𞤮 𞤮𞤲 𞤥𞤵𞥅𞤴𞤭𞥅. 𞤘𞤮𞤤𞥆𞤫 𞤀𞤁𞤂𞤢𞤃 𞤲𞤮 𞤶𞤮𞤳𞥆𞤭𞤪𞤢𞥄 𞤷𞤫𞤲𞤯𞤫 𞤯𞤵𞥅𞤯𞤵𞤯𞤫 𞤳𞤢 𞤦𞤢𞤽𞥆𞤫 𞤬𞤭𞤪𞤮 𞤸𞤢𞥄 𞤫 𞤳𞤮 𞤴𞤢𞤱𞤼𞤭 𞤯𞤵𞤥.


𞤍𞤵𞤲 𞤬𞤮𞤨 𞤳𞤮 𞤨𞤮𞥅𞤤𞤺𞤢𞤤 𞤥𞤢𞤱𞤲𞤺𞤢𞤤 𞤱𞤮𞤲𞤢𞤲𞤣𞤫 𞤯𞤫𞤲𞤯𞤫 𞤀𞤬𞤪𞤭𞤳 𞤯𞤫𞤲.


𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤀𞤁𞤂𞤢𞤃 𞤲𞤢𞥄𞤣𞤢𞤲𞤮𞥅𞤥𞤢 𞤫 𞤲𞤶𞤵𞤩𞥆𞤵𞤤𞤫 𞤫𞤱𞤲𞤮𞤪𞤯𞤫 𞤫 𞤬𞤮𞥅𞤺𞤭𞤪𞤯𞤫 𞤬𞤮𞤨. 𞤀𞤁𞤂𞤢𞤃 𞤲𞤮 𞤫 𞤘𞤵𞤺𞤮𞤤⹁ 𞤲𞤮 𞤫 𞤀𞤨𞤮𞤤⹁ 𞤲𞤮 𞤫 𞤃𞤢𞤴𞤳𞤮𞤪𞤮𞤧𞤬𞤼. 𞤉𞤯𞤫𞤲 𞤸𞤫𞥅𞤪𞤭𞤲𞤢𞤲𞤢𞥄 𞤳𞤢𞤣𞤭 𞤼𞤢𞤨𞥆𞤭𞤪𞤯𞤫 𞤫 𞤯𞤫𞥅 𞤲𞤶𞤵𞤩𞥆𞤵𞤤𞤫 𞤬𞤮𞤨. 𞤘𞤫𞤩𞤢𞤤 𞤲𞤺𞤢𞤤 𞤯𞤫𞤲𞤯𞤫 𞤫 𞤦𞤭𞤲𞤣𞤭 𞤯𞤵𞥅𞤯𞤵𞤯𞤭 𞤴𞤫𞤯𞤢𞥄𞤳𞤢 𞤼𞤢𞤸𞤮. 𞤐𞤮 𞤼𞤢𞤱𞤢𞥄 𞤲𞤮𞤲 𞤫 𞤳𞤮 𞤸𞤫𞤣𞥆𞤭𞥅 𞤺𞤢𞤧𞤢𞥄𞤤𞤭 𞤼𞤢𞤸𞤮 𞤚𞤪𞤢𞤲𞤧𞤤𞤫𞤼. 𞤑𞤮𞤲𞤮 𞤳𞤮 𞤼𞤢𞥄𞤩𞤢𞤲𞤣𞤫 𞤼𞤢𞥄𞤩𞤢𞤲𞤣𞤫.


𞤚𞤢𞤱𞤲𞤵𞤺𞤮𞤤 𞤯𞤫𞥅 𞤯𞤫𞤲𞤯𞤫 𞤀𞤬𞤪𞤭𞤳 𞤫 𞤦𞤭𞤲𞤣𞤭 𞤥𞤵𞥅𞤯𞤵𞤲 𞤱𞤢𞤲𞤮 𞤐𞤳𞤮⹁ 𞤘𞤫𞥅𞥁 (𞤀𞤥𞤸𞤢𞤪𞤭𞥅 𞤫 𞤚𞤭𞤺𞤭𞤪𞤭𞤲𞤴𞤢𞥄)⹁ 𞤩𞤫𞤴𞤣𞤭𞥅 𞤸𞤮𞤤𞥆𞤵𞤣𞤫 𞤫𞤲 𞤱𞤮𞤲𞤣𞤫𞤥𞤢 𞤳𞤮 𞤺𞤢𞤧𞤢𞤼𞤢 𞤳𞤮𞤲 𞤫 𞤯𞤫𞤴𞤢 𞤯𞤫𞤲𞤯𞤫⹁ 𞤳𞤢𞤻𞤵𞤲 𞤫 𞤯𞤭𞤴𞤢 𞤦𞤭𞤲𞤣𞤭⹁ 𞤲𞤮 𞤺𞤢𞤧𞤢 𞤫 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤳𞤢𞤻𞤵𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲 𞤯𞤭𞤲. 𞤋𞤼𞥆𞤭𞤪𞤭 𞤼𞤭𞥅𞤯𞤲𞤢𞥄𞤪𞤫 𞤥𞤫𞥅𞤯𞤫𞤲⹁𞤸𞤢𞥄𞤯𞤼𞤭𞤪𞤣𞤫 𞤩𞤢𞤥𞤼𞤢𞥄𞤪𞤫 𞤥𞤫𞥅𞤯𞤫𞤲.


𞤑𞤮𞤲𞤮 𞤲𞤮 𞤸𞤫𞤪𞤧𞤭𞤲𞤢𞤲𞤭𞥅 𞤤𞤢𞥄𞤥𞤩𞤫 𞤥𞤫𞥅𞤯𞤫𞤲 𞤩𞤫𞤲⹁ 𞤲𞤣𞤫 𞤼𞤢𞤱𞤭 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲 𞤯𞤭𞤲 𞤲𞤮 𞤩𞤢𞤲𞤼𞤮𞤪𞤣𞤫 𞤳𞤢 𞤶𞤢𞤲𞤢𞤲𞤭𞤪𞤭 𞤩𞤵𞤪𞤭 𞤳𞤢 𞤲𞤣𞤫𞤪 𞤤𞤫𞤴𞤯𞤫 𞤥𞤫𞥅𞤯𞤫𞤲. 𞤉𞤲 𞤸𞤫𞤩𞤼𞤢𞤼𞤢𞥄𞤤𞤫 𞤲𞤣𞤭𞤥𞤵 𞤥𞤫𞥅𞤯𞤫𞤲 𞤲𞤺𞤵𞤲 𞤫 𞤼𞤫𞤣𞥆𞤵𞤲𞥋𞤺𞤢𞤤 𞤥𞤫𞥅𞤯𞤫𞤲 𞤦𞤭𞤲𞥆𞤢𞥄𞤥𞤢 𞤫𞤯𞤫𞤲 𞤣𞤮𞥅𞤤𞤲𞤮𞤪𞤣𞤫 𞤤𞤵𞤩𞤢𞥄𞤯𞤫 𞤫 𞤤𞤵𞤩𞤢𞥄𞤯𞤭 𞤢𞤷𞥆𞤫𞤲 𞤳𞤮 𞤶𞤮𞤺𞤢𞤲𞤭𞤯𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲.


𞤍𞤫𞤲𞤺𞤢𞤤 𞤩𞤵𞤪𞤢𞥄 𞤯𞤫𞤲𞤺𞤢𞤤. 𞤘𞤢𞤲𞤣𞤢𞤤 𞤸𞤵𞤥𞤢𞥄𞤳𞤭 𞤫 𞤯𞤫𞤲𞤺𞤢𞤤 𞤸𞤢𞤴 𞤫 𞤺𞤮𞥅𞤼𞤢𞤤. 𞤅𞤭 𞤼𞤢𞤱𞤲𞤮 𞤺𞤢𞤲𞤣𞤢𞤤 𞤲𞤮 𞤸𞤵𞤥𞤭𞥅 𞤫 𞤯𞤫𞤲𞤯𞤫 𞤉𞤪𞤮𞤨𞤲𞤢𞥄𞤩𞤫 𞤩𞤫𞤲⹁ 𞤕𞤢𞤴𞤲𞤢 𞤫 𞤐𞤭𞤨𞤮𞥅𞤲 𞤩𞤢𞤥𞤼𞤮𞤼𞤢𞤲𞤮𞥅𞤳𞤮. 𞤘𞤢𞤲𞤣𞤢𞤤 𞤸𞤵𞤥𞤢𞥄𞤳𞤭 𞤳𞤢𞤣𞤭 𞤫 𞤦𞤭𞤲𞤣𞤭 𞤚𞤵𞤦𞤢𞥄𞤳𞤮𞥅𞤩𞤫 𞤩𞤫𞤲. 𞤅𞤭 𞤳𞤮 𞤲𞤮𞥅𞤲 𞤲𞤵𞤲⹁ 𞤕𞤢𞤴𞤲𞤢 𞤫 𞤑𞤮𞥅𞤪𞤫𞤴𞤢 𞤥𞤢𞤤𞥆𞤢 𞤐𞤭𞤨𞤮𞥅𞤲 𞤫 𞤤𞤫𞤴𞤯𞤫 𞤀𞥄𞤪𞤢𞤦𞤫𞥅𞤩𞤫 𞤩𞤫𞤲⹁ 𞤩𞤢𞤥𞤼𞤮𞤼𞤢𞤲𞤮𞥅𞤳𞤮. 𞤉𞤪𞤮𞤨 𞤫 𞤯𞤵𞥅𞤯𞤵𞤣𞤫 𞤤𞤫𞤴𞤯𞤫⹁ 𞤤𞤫𞤧𞤣𞤭 𞤳𞤢𞤤𞤢 𞤳𞤮 𞤫 𞤯𞤫𞤲𞤯𞤫 𞤴𞤭𞤥𞤩𞤫 𞤥𞤵𞥅𞤯𞤵𞤲 𞤶𞤢𞤲𞤺𞤢𞤼𞤢. 𞤀𞥄𞤧𞤭𞤴𞤢 𞤫 𞤯𞤵𞥅𞤯𞤵𞤣𞤫 𞤤𞤫𞤴𞤯𞤫 𞤫 𞤤𞤫𞤰𞥆𞤭⹁ 𞤬𞤢𞤴𞤣𞤢 𞤥𞤮𞤲𞤭 𞤳𞤢𞤤𞤢 𞤳𞤮 𞤯𞤫𞤲𞤺𞤢𞤤 𞤥𞤵𞥅𞤯𞤵𞤲 𞤫 𞤦𞤭𞤲𞤣𞤮𞤤 𞤥𞤵𞥅𞤲 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤑𞤮 𞤧𞤫𞤲𞤣𞤭 𞤫𞤲𞤫𞤲 𞤀𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤫 𞤯𞤫𞥅 𞤤𞤫𞤧𞤯𞤫 𞤀𞥄𞤧𞤭𞤴𞤢𞤲𞤳𞤮𞥅𞤩𞤫 𞤩𞤫𞤲⹁ 𞤳𞤮 𞤨𞤭𞤲𞤢𞤤 𞤫 𞤷𞤵𞥅𞤷𞤢𞤤 𞤪𞤫𞥅𞤣𞤵 𞤤𞤢𞥄𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤳𞤢𞤻𞤵𞤲 𞤫 𞤺𞤭𞤯𞤺𞤮𞤤 𞤲𞤺𞤮𞤤 𞤩𞤫 𞤶𞤮𞤺𞤢𞤲𞤭𞥅 𞤤𞤫𞤴𞤯𞤫 𞤥𞤢𞤩𞥆𞤫 𞤯𞤫𞤲.


𞤉𞤲𞤫𞤲 𞤳𞤢𞤣𞤭⹁ 𞤩𞤫𞤴𞤣𞤫𞤲 𞤱𞤢𞤳𞥆𞤭𞤤𞤢𞥄𞤣𞤫⹁ 𞤼𞤭𞥅𞤯𞤲𞤮𞤯𞤫𞤲 𞤫 𞤺𞤮𞤤𞥆𞤫 𞤯𞤫𞤲. 𞤒𞤭𞤯𞤢𞤲𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲 𞤳𞤮 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤴𞤭𞤯𞤢𞤲𞤭 𞤸𞤮𞥅𞤪𞤫 𞤥𞤵𞥅𞤯𞤵𞤲. 𞤅𞤫𞤥𞤦𞤭𞤲𞤭𞤪𞤫𞤲 𞤸𞤮𞥅𞤪𞤫 𞤥𞤫𞥅𞤯𞤫𞤲 𞤺𞤮𞤤𞥆𞤭𞤪𞤺𞤮𞤤 𞤯𞤫𞤲𞤯𞤫 𞤥𞤫𞥅𞤯𞤫𞤲.


𞤏𞤭𞤲𞤣𞤫𞤲 𞤶𞤢𞤲𞤺𞤫𞤲 𞤫 𞤸𞤢𞥄𞤤𞤢 𞤥𞤫𞥅𞤯𞤫𞤲 𞤫 𞤦𞤭𞤲𞤣𞤭 𞤥𞤫𞥅𞤯𞤫𞤲.
𞤃𞤵𞥅𞤴𞤲𞤯𞤫 𞤦𞤮𞤲𞤯𞤫 𞤱𞤮𞤲𞤢𞤲𞤣𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭: 𞤬𞤭𞤤𞥆𞤢𞥄𞤴𞤫𞥅 𞤸𞤮𞥅𞤪𞤫 𞤥𞤢𞥄𞤴𞤣𞤫 𞤬𞤫𞤤𞥆𞤭𞤼𞤢𞥄𞤲𞤣𞤫
𞤉 𞤲𞤣𞤫𞤪 𞤲𞤺𞤮𞥅𞤤 𞤬𞤭𞤤𞥆𞤢𞤱𞤮𞤤 𞤯𞤮𞥅⹁ 𞤫𞤯𞤫𞤲 𞤫𞤼𞤢𞥄𞤣𞤫 𞤲𞤮 𞤱𞤢𞤯𞤭𞤪𞤫𞤲 𞤳𞤭𞥅𞤻𞤮 𞤲𞤣𞤫𞥅 𞤥𞤢𞥄𞤴𞤣𞤫 𞤦𞤮𞤲𞤣𞤫 𞤴𞤢𞤲𞤵𞤲’𞤣𞤫 𞤫 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤭𞤯𞥆𞤮 𞤳𞤮𞤲𞤵 𞤘𞤭𞤲𞤫 𞤲𞤺𞤵𞤲⹁ 𞤤𞤢𞥄𞤼𞤭𞤲𞤮𞥅𞤯𞤮 “𞤯𞤭𞤯𞤢𞤩𞤮” 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤⹁ 𞤳𞤮𞤲𞤮 𞤳𞤢 𞤧𞤢𞤳𞥆𞤭𞤼𞤮𞤪𞤵𞤲 𞤮𞤥𞤮 𞤸𞤢𞤤𞤬𞤢𞤲𞤮𞥅 𞤥𞤵𞤪𞤢𞥄𞤯𞤭 𞤴𞤢𞥄𞤳𞤮𞤪𞤣𞤫 𞤘𞤭𞤲𞤫 𞤲𞤣𞤫𞤲 𞤖𞤢𞤾𞤢𞥄𞤲⹁ 𞤼𞤮 𞤤𞤫𞤴𞤣𞤭 𞤑𞤓𞤄𞤀𞥄.
𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭⹁ 𞤬𞤢𞥄𞤼𞤭𞥅𞤯𞤮 𞤮𞤲 𞤼𞤮𞤯𞥆𞤢𞤲𞤮 𞤖𞤮𞥅𞤪𞤫𞥅𞤶𞤮 𞤃𞤢𞤱𞤯𞤮 𞤑𞤮𞤲𞤵 𞤲𞤺𞤵𞤲 𞤫 𞤴𞤢𞤪𞤳𞤮 𞥒𞥐𞥒𞥑⹁ 𞤳𞤮𞤲𞤮 𞤮 𞤧𞤢𞥄𞤴𞤲𞤢𞥄 𞤫 𞤅𞤫𞥅𞤯𞤼𞤮 𞥒𞥐𞥒𞥓⹁ 𞤪𞤫𞤬𞤼𞤭 𞤮 𞤱𞤢𞤯𞤢𞥄 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤘𞤢𞤤𞥆𞤵𞥅𞤶𞤫⹁ 𞤫 𞤳𞤢 𞤳𞤮𞤯𞤢𞤲𞤯𞤫 𞤫 𞤸𞤫𞤩𞤼𞤭𞤼𞤵𞤺𞤮𞤤 𞤼𞤵𞤥𞤦𞤫 𞤤𞤢𞥄𞤥𞤵 𞤴𞤢𞤲𞤢𞥄𞤯𞤫 𞤫 𞤥𞤵𞥅𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤸𞤭𞤲𞤮 𞤥𞤫𞤼𞥆𞤭 𞤥𞤮⹁ 𞤣𞤢𞤪𞤲𞤣𞤫 𞤲𞤣𞤫 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤰𞤫𞤼𞥆𞤭 𞤲𞤣𞤫𞤲 𞤬𞤢𞥄𞤣𞤫 𞤫 𞤸𞤢𞤩𞤪𞤫 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤋𞤣𞤭 𞤀𞤥𞤭𞥅𞤲⹁ 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤲𞤳𞤢⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤧𞤢𞤤𞤭𞥅 𞤺𞤮𞤤𞥆𞤫 𞤯𞤫𞤲⹁ 𞤮 𞤧𞤵𞤩𞤭𞥅 𞤪𞤵𞤼𞥆𞤢𞤺𞤮𞤤 𞤳𞤢 𞤺𞤢𞤤𞥆𞤫 𞤥𞤢𞤳𞥆𞤮. 𞤉 𞤱𞤭𞤴𞤢𞤲𞤯𞤫 𞤸𞤵𞤥𞤨𞤭𞤼𞤮𞥅𞤩𞤫 𞤯𞤵𞥅𞤯𞤵𞤩𞤫 𞤭𞤥𞥆𞤮𞤪𞤣𞤫 𞤳𞤢 𞤳𞤮𞤲𞤵⹁ 𞤮 𞤼𞤮𞤪𞤭𞤲𞤮 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤴𞤮 𞤮 𞤭𞤼𞥆𞤵 𞤋𞤣𞤭 𞤀𞤥𞤭𞥅𞤲 𞤸𞤮𞥅𞤪𞤫 𞤳𞤮𞤲𞤵 𞤲𞤺𞤵𞤲⹁ 𞤮 𞤲𞤢𞤩𞤢 𞤥𞤮 𞤫 𞤶𞤢𞥄𞤺𞤮𞤪𞤺𞤢𞤤 𞤺𞤮𞥅⹁ 𞤧𞤢𞤦𞤵 𞤨𞤮𞥅𞤯𞤮𞤲𞥋𞤣𞤭𞤪𞤢𞤤 𞤬𞤢𞤲𞤼𞤵𞤲𞥋𞤺𞤢𞤤 𞤱𞤮𞤲𞤵𞤲𞥋𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤮𞤲⹁ 𞤼𞤢𞤱𞤣𞤫 𞤳𞤢𞤣𞤭 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤮𞤲 𞤯𞤮𞤲 𞤲𞤮 𞤧𞤢𞤯𞤼𞤭. 
𞤑𞤮𞤲𞤮 𞤩𞤢𞤴𞤼𞤭 𞤮 𞤸𞤫𞤩𞤢𞥄𞤤𞤭 𞤳𞤵𞤼𞤵⹁ 𞤱𞤢𞤴𞤼𞤢𞤲𞤭 𞤥𞤮 𞤱𞤢 𞤧𞤭 𞤤𞤢𞥄𞤥𞤯𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤲𞤮 𞤱𞤭𞤳𞥆𞤢𞥄𞤣𞤫 𞤥𞤮⹁ 𞤫 𞤸𞤭𞤲𞤤𞤫 𞤸𞤢𞤪𞤭 𞤮𞤥𞤮 𞤰𞤫𞤼𞥆𞤭𞤼𞤮𞤪𞤭 𞤱𞤢 𞤱𞤮𞤲𞤵𞤲𞤮𞥅𞤯𞤮 𞤮𞤲 𞤧𞤢𞤦𞤵 𞤸𞤢𞥄 𞤳𞤮𞤲𞤵 𞤘𞤭𞤲𞤫 𞤲𞤺𞤵𞤲 𞤼𞤢𞤱𞤼𞤭 𞤫 𞤱𞤢𞤤𞥆𞤭𞤼𞤢𞤺𞤮𞤤 𞤲𞤮 𞤬𞤮𞤤𞥆𞤵𞤪𞤵 𞤲𞤣𞤵𞤲 𞤻𞤢𞤤𞤲𞤣𞤫 𞥕 𞤅𞤭𞤤𞤼𞤮 𞥒𞥐𞥒𞥑 𞤺𞤢𞤧𞤭𞤪𞤢⹁ 𞤸𞤢𞤪𞤢 𞤨𞤫𞤤𞥆𞤫 𞤧𞤮𞥅𞤪𞤭 𞤯𞤫𞤲 𞤵𞤳𞥆𞤮𞤲𞥋𞤣𞤭𞤪𞤣𞤫.
𞤉 𞤒𞤢𞥄𞤪𞤳𞤮 𞥒𞥐𞥒𞥓⹁ 𞤮 𞤼𞤮𞤯𞥆𞤢𞥄 𞤫 𞤺𞤵𞤲𞤣𞤮𞥅 𞤱𞤮𞤲𞤵𞤺𞤮𞤤 𞤖𞤢𞤤𞤬𞤢𞥄𞤯𞤮 𞤥𞤵𞤪𞤢𞥄𞤯𞤭 𞤒𞤢𞥄𞤳𞤮𞤪𞤣𞤫 𞤘𞤭𞤲𞤫 𞤲𞤣𞤫𞤲 𞤫 𞤤𞤫𞤴𞤣𞤭 𞤑𞤵𞤦𞤢𞥄 𞤲𞤣𞤭𞤲. 𞤐𞤣𞤫𞥅𞤲 𞤻𞤢𞤤𞤲𞤣𞤫⹁ 𞤮 𞤴𞤢𞤥𞤭𞤪𞤢𞥄 𞤴𞤢𞤤𞤼𞤵𞤺𞤮𞤤 𞤫 𞤤𞤫𞤴𞤣𞤭 𞤲𞤣𞤭𞤲 𞤳𞤭𞤧𞤢𞤲 𞤮 𞤼𞤢𞤱𞤼𞤮𞤴𞤢 𞤺𞤮𞤤𞥆𞤭𞤪𞤣𞤫 𞤳𞤢 𞤮 𞤲𞤢𞤩𞤭𞤪𞤢𞥄 𞤼𞤮𞤲. 𞤌 𞤬𞤮𞤳𞥆𞤭𞤼𞤢𞤲𞤭 𞤖𞤀𞤜𞤀𞥄𞤐⹁ 𞤸𞤢𞤪𞤭 𞤤𞤫 𞤸𞤢𞤴 𞤸𞤵𞥅𞤲𞥋𞤣𞤫 𞤮 𞤸𞤫𞤦𞤤𞤢𞥄𞤤𞤭 𞤬𞤭𞥅 𞤴𞤢𞤸𞤣𞤵 𞤥𞤢𞤳𞥆𞤮 𞤲𞤣𞤵𞤲. 𞤐𞤣𞤫 𞤮 𞤸𞤫𞤱𞤼𞤮𞤴𞤲𞤮𞥅 𞤳𞤢 𞤺𞤮𞤤𞥆𞤭𞤪𞤣𞤫 𞤥𞤢𞤳𞥆𞤮 𞤸𞤫𞤧𞤪𞤫⹁ 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤮𞤲𞤵 𞤲𞤺𞤵𞤲⹁ 𞤸𞤢𞤱𞤪𞤭 𞤫 𞤷𞤢𞤯𞤫𞥅𞤤𞤫 𞤭𞤥𞥆𞤮𞤪𞤣𞤫 𞤫 𞤺𞤮𞤤𞥆𞤮𞥅𞤩𞤫 𞤩𞤫𞤲 𞤼𞤢𞤱𞤣𞤫 𞤩𞤫𞤲 𞤲𞤮 𞤧𞤭𞤳𞥆𞤵𞤣𞤫 𞤩𞤫 𞤸𞤫𞤩𞤭𞥅 𞤲𞤮 𞤩𞤫 𞤬𞤮𞥅𞤬𞤭𞤪𞤢 𞤶𞤮𞥅𞤲𞤭 𞤧𞤢𞤦𞤵 𞤳𞤮 𞤮 𞤼𞤢𞤱𞤣𞤢𞥄𞤯𞤮 “𞤣𞤮𞥅𞤤𞤲𞤵𞤯𞤮” 𞤫 𞤶𞤵𞤲𞥆𞤭𞤼𞤢𞤤 𞤤𞤢𞥄𞤥𞤭𞥅𞤲𞤺𞤢𞤤 𞤲𞤺𞤢𞤤. 
𞤑𞤮 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤫 𞤥𞤢𞤩𞥆𞤫 𞤲𞤮 𞤧𞤭𞤳𞥆𞤵𞤲𞤮𞥅 𞤤𞤵𞤪𞥆𞤫 𞤸𞤢𞤳𞥆𞤵𞤲𞥋𞤣𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤫 𞤤𞤢𞥄𞤥𞤵 𞤲𞤺𞤵𞤲 𞤳𞤮 𞤤𞤵𞤪𞥆𞤫 𞤱𞤢𞥄𞤱𞤢𞥄𞤯𞤫 𞤬𞤫𞤱𞤲𞤭𞤼𞤫𞥅𞤣𞤫 𞤲𞤮 𞤴𞤢𞥄𞤱𞤭𞤪𞤭 𞤧𞤢𞤦𞤵𞤲𞤢 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤬𞤫𞤤𞤢𞥄 𞤁𞤵𞤥𞤦𞤵𞤴𞤢. 𞤑𞤮 𞤀𞤦𞤵𞥅𞤦𞤢𞤳𞤢𞤪 𞤅𞤭𞤣𞤭𞤳𞤭 𞤑𞤢𞤥𞤢𞤪𞤢 (𞤋𞤣𞤭 𞤀𞤥𞤭𞥅𞤲) 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤳𞤢⹁ 𞤮 𞤬𞤫𞤤𞤭. 𞤉 𞤥𞤭𞥅𞤶𞤮 𞤥𞤢𞤳𞥆𞤮⹁ 𞤋𞤣𞤭 𞤀𞤥𞤭𞤲 𞤲𞤮 𞤯𞤮𞤱𞤭𞤪𞤣𞤫 𞤅𞤉𞥅-𞤉𞤐-𞤉𞤈-𞤁𞤉 𞤬𞤢𞥄𞤣𞤫 𞤫 𞤦𞤢𞤯𞤼𞤢𞤲𞤫 𞤶𞤭𞥅𞤤𞤩𞤵𞤯𞤫. 𞤃𞤵𞤪𞤢𞥄𞤣𞤵 𞤲𞤣𞤵𞤲 𞤸𞤮𞤴𞤢𞤲𞤢𞥄𞤤𞤭 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤫 𞤺𞤮𞤤𞥆𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤑𞤵𞤦𞤢𞥄. 𞤒𞤢𞥄𞤳𞤮𞤪𞤣𞤫 𞤲𞤣𞤫𞤲 𞤯𞤢𞤱𞤢𞥄. 𞤑𞤢𞤤𞤢 𞤳𞤮 𞤮𞥅 𞤳𞤵𞥅𞤩𞤢𞤤𞤶𞤮 𞤥𞤫𞥅𞤥𞥆𞤭𞤲𞤭 𞤥𞤢𞤤𞥆𞤢 𞤳𞤢 𞤮 𞤥𞤫𞥅𞤥𞥆𞤭𞤲𞤮𞤪𞤭⹁ 𞤲𞤮 𞤸𞤫𞤱𞤼𞤭𞤲𞤫𞥅𞤣𞤫 𞤫 𞤔𞤢𞥄𞤺𞤮𞤪𞤯𞤮 𞤐𞤣𞤫𞥅𞤲𞤳𞤢 𞤮𞤲. 𞤚𞤢𞤥𞤨𞤫𞤪𞤫 𞤳𞤮 𞤸𞤢𞥄 𞤯𞤮𞥅.
 
𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤧𞤢𞤤𞤭𞥅 𞤸𞤵𞥅𞤱𞤮𞤲𞥋𞤣𞤭𞤪𞤣𞤫 𞤫 𞤥𞤢𞤳𞥆𞤮. 𞤐𞤵𞤤𞤫 𞤯𞤵𞥅𞤯𞤵𞤯𞤫 𞤬𞤭𞥅 𞤲𞤫𞤱𞤭𞤲𞤺𞤮𞤤 𞤲𞤺𞤵𞥅𞤪𞤫𞥅 𞤺𞤮𞤤𞥆𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤯𞤵𞥅𞤪𞤢𞥄. 𞤇𞤢𞤼𞤢𞥄𞤳𞤭 𞤫 𞤫𞤱𞤲𞤢𞥄𞤤𞤭 𞤧𞤢𞤤𞤢𞥄 𞤶𞤢𞥄𞤦𞤫𞥅𞤣𞤫. 𞤌 𞤫𞤼𞤭𞥅 𞤸𞤢𞥄 𞤮 𞤸𞤵𞤥𞤨𞤮𞤲𞥋𞤣𞤭𞤪𞤭 𞤫 𞤴𞤭𞤥𞤩𞤫 𞤤𞤢𞥄𞤥𞤮𞤪𞤣𞤵 𞤲𞤣𞤵𞤲⹁ 𞤳𞤮 𞤮𞤲𞤼𞤵𞤥𞤢 𞤣𞤮𞥅 𞤬𞤵𞤯𞥆𞤭 𞤲𞤫𞤱𞤢𞥄𞤣𞤫.  𞤑𞤮𞤲𞤮 𞤯𞤵𞤥 𞤩𞤮𞥅𞤴𞤢𞥄𞤤𞤭.
 
𞤁𞤢𞤥𞤫 𞤯𞤫𞤲 𞤬𞤮𞤨 𞤵𞤣𞥆𞤢𞥄⹁ 𞤯𞤵𞤥 𞤱𞤮𞤲𞤢𞤲𞤭 𞤶𞤭𞤩𞤭-𞤤𞤭𞤩𞤭 𞤱𞤮𞤲𞤢𞤲𞤣𞤫 𞤮𞥅 𞤤𞤢𞥄𞤼𞤭𞤲𞤮𞥅𞤯𞤮 𞤯𞤭𞤯𞤢𞤩𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤⹁ 𞤧𞤭𞤳𞥆𞤵𞤯𞤮 𞤼𞤢𞤥𞤨𞤭𞥅 𞤬𞤮𞤼𞤢. 𞤌 𞤬𞤭𞤩𞤭 𞤪𞤵𞤼𞥆𞤢𞤺𞤮𞤤 𞤑𞤮𞤲𞤢𞥄𞤳𞤭𞤪𞤭 𞤱𞤮𞤲𞤣𞤵𞤣𞤫 𞤫 𞤼𞤢𞤥𞤰𞤭𞤲𞤢𞥄𞤪𞤫 𞤴𞤭𞤴𞤣𞤵𞤺𞤮𞤤 𞤫 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤢𞤪𞤣𞤭𞥅𞤯𞤮 𞤔𞤵𞤲𞥆𞤭𞤼𞤢𞤤 𞤮𞤲. 𞤘𞤮𞤤𞥆𞤮𞥅𞤩𞤫 𞤩𞤫𞤲 𞤳𞤢 𞤴𞤢𞥄𞤳𞤮𞤪𞤣𞤫 𞤱𞤢𞤯𞤢𞤲𞤢𞥄 𞤳𞤵𞤥𞤨𞤭𞤼𞤢𞤤⹁ 𞤳𞤢𞤣𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤸𞤮𞤤𞥆𞤭𞤼𞤢𞥄. 𞤇𞤢𞤴𞤼𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤲𞤳𞤢 𞤲𞤢𞤲𞤭𞥅 𞤯𞤵𞤥⹁ 𞤸𞤢𞤪𞤭 𞤮 𞤸𞤫𞤩𞤭𞥅 𞤴𞤮𞤤𞤲𞤣𞤫 𞤲𞤮 𞤮 𞤱𞤢𞤯𞤭𞤪𞤢 𞤶𞤵𞥅𞤯𞤫 𞤫 “𞤲𞤢𞤱𞤤𞤭𞥅𞤶𞤮” 𞤥𞤢𞤳𞥆𞤮 𞤮𞤲.
 
𞤐𞤣𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤸𞤫𞤦𞤤𞤮𞤼𞤮𞤲𞤮𞥅 𞤬𞤭𞥅 𞤪𞤵𞤼𞥆𞤢𞤺𞤮𞤤 𞤑𞤮𞤲𞤢𞥄𞤳𞤭𞤪𞤭⹁ 𞤋𞤣𞤭 𞤀𞤥𞤭𞥅𞤲 𞤫 𞤬𞤫𞤱𞤶𞤮𞤣𞤭𞥅𞤩𞤫 𞤥𞤵𞥅𞤯𞤵𞤲 𞤩𞤫𞤲 𞤳𞤢 𞤤𞤫𞤥𞤭 𞤸𞤵𞥅𞤩𞤵𞤯𞤭 (𞤪𞤢𞤲𞤧𞤫𞤻𞤫𞤥𞤢𞤲) 𞤸𞤫𞤻𞤭𞥅 𞤱𞤭𞤲𞤣𞤭 𞤳𞤢𞤴𞤣𞤭 𞤬𞤭𞥅 𞤼𞤵𞥅𞤥𞤵𞤺𞤮𞤤 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭. 𞤫 𞤲𞤣𞤫𞤪 𞤲𞤣𞤭𞥅𞤲 𞤳𞤢𞤴𞤣𞤭 𞤤𞤮𞤤𞥆𞤵𞤲𞥋𞤣𞤭⹁ 𞤩𞤫 𞤼𞤵𞥅𞤥𞤭 𞤮𞥅 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤭𞤯𞥆𞤮 𞤳𞤮𞤲𞤵 𞤲𞤺𞤵𞤲 𞤶𞤮𞤳𞥆𞤮𞤲𞥋𞤣𞤭𞤪𞤺𞤮𞤤 𞤫 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤤𞤢𞥄𞤥𞤯𞤮 𞤬𞤮𞤤𞥆𞤢𞥄𞤯𞤮 𞤮𞤲⹁ 𞤳𞤢𞤻𞤵𞤲 𞤫 𞤐𞤢𞥄𞤥𞤮𞤪𞤭 𞤚𞤢𞤪𞤢𞤱𞤮𞤪𞤫⹁ 𞤴𞤢𞥄𞤳𞤮𞤪𞤢𞥄𞤯𞤮 𞤘𞤭𞤲𞤫 𞤮𞤲 𞤃𞤢𞤪𞤮𞤳⹁ 𞤤𞤢𞥄𞤼𞤭𞤲𞤮𞥅𞤯𞤮 𞤳𞤢𞤻𞤵𞤲 𞤳𞤢𞤣𞤭 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤮𞤲𞤵⹁ 𞤼𞤢𞤱𞤼𞤭 𞤫 𞤴𞤮𞤺𞤢 𞤫 𞤧𞤮𞤬𞤼𞤵𞤩𞤫 𞤪𞤫𞤲𞤣𞤮 𞤦𞤫𞤯𞥆𞤵𞤲𞥋𞤺𞤮. 𞤉 𞤱𞤭𞤴𞤭 𞤥𞤢𞤩𞥆𞤫 𞤲𞤣𞤫𞤪 𞤲𞤣𞤭𞤲 𞤳𞤢𞤴𞤣𞤭⹁ 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭 𞤲𞤮 𞤱𞤮𞤲𞤭𞤪𞤭 “𞤬𞤫𞥅𞤱𞤲𞤵𞤼𞤵𞤺𞤮𞤤” 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤱𞤮𞤲𞤣𞤵𞤣𞤫 𞤫 𞤬𞤢𞥄𞤥𞤮𞤲𞥋𞤣𞤭𞤪𞤢𞤤 𞤫 𞤣𞤫𞤲𞤼𞤢𞤤 𞤧𞤮𞥅𞤪𞤭𞥅𞤩𞤫 𞤱𞤮𞤲𞤢𞤲𞤩𞤫 𞤥𞤮⹁ 𞤳𞤢𞤻𞤵𞤲 𞤫 𞤴𞤮𞤺𞤢 𞤫 𞤩𞤫𞥅 𞤶𞤫𞤴𞤢𞥄𞤩𞤫 𞤳𞤢 𞤬𞤫𞤣𞥆𞤫 𞤄𞤀𞤚𞤀 𞤱𞤮𞤲𞤢𞤲𞤩𞤫 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤸𞤮𞥅𞤪𞤫𞥅𞤶𞤮 𞤬𞤮𞤤𞥆𞤢𞥄𞤯𞤮 𞤮𞤲.
 
𞤉 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥒𞥓 𞤅𞤫𞥅𞤯𞤼𞤮 𞥒𞥐𞥒𞥔⹁ 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭 𞤶𞤭𞤨𞥆𞤭𞥅 𞤳𞤢 𞤼𞤫𞤤𞥆𞤮𞤪𞤣𞤫 𞤤𞤢𞥄𞤱𞤯𞤫 𞤑𞤮𞤲𞤢𞥄𞤳𞤭𞤪𞤭⹁ 𞤮 𞤬𞤫𞥅𞤱𞤲𞤭𞤪𞤭 𞤳𞤢 𞤺𞤢𞤤𞥆𞤫 𞤥𞤢𞤳𞥆𞤮 𞤑𞤵𞤲𞤼𞤭𞤴𞤢𞥄. 𞤌 𞤺𞤫𞤪𞤭 𞤮 𞤸𞤮𞤤𞥆𞤭𞤼𞤭 𞤔𞤢𞥄𞤺𞤮𞤪𞤯𞤮 𞤃𞤮𞤪𞤭𞤧𞤢𞤲𞤣𞤢 𞤑𞤵𞤴𞤢𞥄𞤼𞤫 𞤢𞤪𞤣𞤵 𞤥𞤢𞤳𞥆𞤮 𞤑𞤮𞤲𞤢𞥄𞤳𞤭𞤪𞤭. 𞤇𞤢𞥄𞤱𞤮 𞤩𞤫 𞤴𞤫𞤱𞤼𞤵𞤣𞤫 𞤧𞤫𞥅𞤯𞤢⹁ 𞤮𞤲𞤯𞤮𞤲 𞤸𞤮𞤤𞥆𞤭𞤼𞤭 𞤥𞤮 𞤬𞤭𞥅 𞤶𞤵𞥅𞤪𞤢𞤤 𞤤𞤢𞥄𞤥𞤵𞤱𞤢𞤤 𞤄𞤢𞤧𞤭𞥅𞤪𞤵 𞤐𞤶𞤢𞥄𞤴 𞤲𞤺𞤢𞤤⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲⹁ 𞤧𞤢𞥄𞤼𞤭𞥅𞤲𞤺𞤢𞤤 𞤦𞤭𞤥𞤦𞤭 𞤲𞤣𞤫𞤲 𞤻𞤢𞤤𞤲𞤣𞤫 𞤫 𞤃𞤢𞤱𞤲𞤣𞤫 𞥒𞥔 𞤅𞤫𞥅𞤯𞤼𞤮. 𞤚𞤭𞤨𞥆𞤵𞤣𞤫 𞤫 𞤯𞤵𞤥⹁ 𞤮 𞤬𞤮𞤣𞤭 𞤼𞤮𞥅𞤤𞤲𞤵𞤺𞤮𞤤 𞤥𞤮 𞤷𞤢𞤺𞥆𞤢𞤤 𞤲𞤺𞤢𞥄𞤤 𞤶𞤵𞥅𞤪𞤢𞤤 𞤤𞤢𞤱𞤯𞤢𞤱𞤢𞤤.
 
𞤉 𞤦𞤢𞥄𞤤𞤯𞤫 𞤸𞤭𞤳𞥆𞤭𞥅𞤯𞤫 𞤯𞤫𞤲⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤶𞤢𞤩𞥆𞤢𞥄 𞤳𞤢 𞤶𞤢𞥄𞤺𞤮𞤪𞤣𞤫 𞤥𞤵𞤪𞤢𞥄𞤯𞤫 𞤶𞤢𞤲𞤢𞤲𞤭 𞤱𞤮𞤲𞤣𞤫 𞤑𞤮𞥅𞤤𞤮𞥅𞤥𞤢. 𞤇𞤢𞥄𞤱𞤮 𞤳𞤮𞤬𞤤𞤫 𞤯𞤫𞤲⹁ 𞤮 𞤱𞤫𞥅𞤩𞤭𞤼𞤢𞤲𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤷𞤢𞤯𞤫𞥅𞤤𞤫 𞤺𞤮𞤤𞥆𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤮 𞤩𞤢𞤲𞤺𞤭𞤲𞤭 𞤼𞤭𞤳𞥆𞤫𞤪𞤫 𞤬𞤭𞥅 𞤲𞤵𞤤𞤫 𞤫 𞤲𞤮𞤣𞥆𞤢𞥄𞤤𞤭 𞤯𞤭 𞤮 𞤲𞤫𞤤𞤣𞤵𞤲𞤮𞥅 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤮𞤲𞤮 𞤯𞤭 𞤶𞤢𞥄𞤦𞤢𞤲𞤮𞥅𞤳𞤢. 𞤚𞤫𞤽𞤼𞤭𞤲𞤭𞥅 𞤲𞤣𞤫 𞤼𞤢𞤱𞤵𞤲𞤮𞥅 𞤫 𞤥𞤭𞥅𞤶𞤮 𞤥𞤢𞤳𞥆𞤮⹁ 𞤺𞤭𞤦𞤭 𞤳𞤢 𞤬𞤵𞤯𞥆𞤮𞥅𞤣𞤫 𞤅𞤉𞥅-𞤉𞤐-𞤉𞤈-𞤁𞤉⹁ 𞤳𞤮 𞤳𞤢𞤲𞤳𞤮 𞤩𞤢𞤣𞤲𞤭𞤼𞤭 𞤶𞤢𞥄𞤺𞤮𞤪𞤯𞤮 𞤮𞤲 𞤱𞤮𞤲𞤭 𞤳𞤢𞤣𞤭 𞤧𞤢𞤦𞤵 𞤮𞤲 𞤼𞤮𞤯𞥆𞤫𞥅𞤣𞤫. 𞤑𞤮 𞤮 𞤱𞤢𞤯𞤭𞤪𞤢𞤲𞤭 𞤯𞤵𞤥⹁  𞤳𞤮 𞤼𞤫𞤣𞥆𞤭𞤲𞤺𞤮𞤤 𞤧𞤫𞤸𞤭𞤤𞤢𞥄𞤳𞤵 𞤲𞤺𞤵 𞤩𞤫 𞤬𞤭𞤩𞤵𞤣𞤵𞤲𞤮𞥅 𞤺𞤭𞤦𞤭 𞤬𞤫𞤱𞤲𞤣𞤵 𞤣𞤵𞥅𞤩𞤭  𞤶𞤢𞤲𞤺𞤣𞤫 (𞤫𞤤𞤼𞤮) 𞤥𞤢𞤩𞥆𞤫 𞤳𞤢 𞤤𞤫𞤴𞤣𞤭 𞤁𞤫𞤲𞤼𞤢𞤤 𞤂𞤢𞤪𞤫 𞤀𞤥𞤫𞤪𞤭𞤳. 𞤉 𞤲𞤣𞤫𞤪 𞤶𞤫𞤱𞤼𞤫 𞤥𞤢𞤩𞥆𞤫 𞤯𞤫𞤲⹁ 𞤔𞤢𞥄𞤺𞤮 𞤃𞤮𞤪𞤧𞤢𞤲𞤣𞤢 𞤑𞤵𞤴𞤢𞥄𞤼𞤫⹁ 𞤤𞤢𞤲𞤣𞤭𞥅 𞤥𞤮 𞤧𞤭 𞤮 𞤢𞤲𞤣𞤭𞤲𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤢𞤪𞤣𞤵 𞤥𞤢𞤳𞥆𞤮 𞤲𞤣𞤵𞤲. 𞤌 𞤶𞤢𞥄𞤦𞤭𞥅 “𞤌𞥅 𞤮𞥅”⹁ 𞤳𞤮𞤲𞤮 𞤮 𞤱𞤭𞤴𞤭 𞤮𞤥𞤮 𞤴𞤫𞤤𞤭𞥅 𞤴𞤭𞤴𞤣𞤵𞤺𞤮𞤤 𞤫 𞤥𞤢𞤳𞥆𞤮 𞤧𞤢𞤦𞤵𞤲𞤢 𞤶𞤮𞥅𞤲𞤭 𞤳𞤢𞤴⹁ 𞤳𞤮 𞤳𞤢𞤲𞤳𞤮 𞤼𞤢𞤲 𞤶𞤮𞤺𞤭𞥅 𞤬𞤫𞤸𞤪𞤫 𞤬𞤭𞥅 𞤧𞤢𞤯𞤼𞤫𞥅𞤲𞤣𞤫 𞤥𞤢𞤳𞥆𞤮 𞤲𞤣𞤭𞤲. 𞤔𞤢𞥄𞤺𞤮𞤪𞤯𞤮 𞤮𞤲 𞤬𞤮𞤣𞤭 𞤥𞤮 𞤸𞤵𞤤𞥆𞤭𞤼𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤮𞤲.
 
𞤑𞤭𞥅𞤳𞤭𞥅𞤯𞤫⹁ 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤲𞤮𞤣𞥆𞤭𞤼𞤢𞥄 𞤳𞤢 𞤤𞤢𞥄𞤥𞤮𞤪𞤣𞤵 𞤤𞤫𞤴𞤣𞤭. 𞤌 𞤤𞤢𞤲𞤣𞤢𞥄 𞤳𞤮 𞤴𞤮𞤱𞤭𞤼𞤭𞥅 𞤫 𞤢𞤪𞤣𞤵 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭⹁ 𞤮 𞤶𞤢𞥄𞤦𞤭𞥅 𞤮 𞤢𞤲𞤣𞤢𞥄. 𞤒𞤢𞤥𞤭𞤪𞤢𞥄 𞤴𞤮 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤲𞤮𞤣𞥆𞤫. 𞤌𞤲 𞤲𞤮𞤣𞥆𞤢𞥄⹁ 𞤮 𞤯𞤮𞤬𞤼𞤭𞥅⹁ 𞤸𞤭𞤼𞤮 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤼𞤮𞥅𞤱𞤲𞤢𞥄. 𞤌𞥅 𞤖𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤭𞤯𞥆𞤮 𞤳𞤮𞤲𞤵 𞤲𞤺𞤵𞤲 𞤱𞤮𞤲𞤭 𞤫 𞤲𞤺𞤮𞤴𞤢 𞤧𞤫𞤲𞤺𞤮⹁ 𞤮𞤥𞤮 𞤽𞤢𞤤𞤯𞤭𞤪𞤭 𞤼𞤭𞤳𞥆𞤫𞤪𞤫 𞤶𞤢𞥄𞤺𞤮𞤪𞤯𞤮 𞤮𞤲 𞤧𞤢𞤦𞤵 𞤮𞤲 𞤲𞤮 𞤫𞤼𞤢𞥄𞤣𞤫 𞤬𞤢𞤸𞤥𞤭𞤲𞤳𞤭𞤲𞤮𞥅 𞤱𞤢 𞤧𞤭 𞤳𞤮 𞤶𞤮𞥅𞤲𞤭 𞤮 𞤸𞤵𞤥𞤨𞤭𞤼𞤢𞥄 𞤬𞤭𞥅 𞤢𞤪𞤣𞤵 𞤥𞤢𞤳𞥆𞤵 𞤲𞤣𞤵𞤲. 𞤖𞤮𞥅𞤪𞤫𞥅𞤶𞤮 𞤔𞤵𞤲𞥆𞤭𞤼𞤢𞤤 𞤲𞤺𞤢𞤤 𞤤𞤢𞤲𞤣𞤭𞥅 𞤴𞤫𞤱𞤼𞤵𞤣𞤵𞤺𞤮𞤤 𞤫 𞤥𞤢𞤳𞥆𞤵. 𞤖𞤢𞤴 𞤩𞤫 𞤸𞤭𞤱𞤪𞤮𞤲𞥋𞤣𞤭𞤪𞤢𞥄𞤤𞤭⹁ 𞤮 𞤤𞤢𞤲𞤣𞤭𞥅 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤸𞤮𞤤 𞤳𞤮 𞤱𞤮𞤲𞤭 𞤧𞤢𞤦𞤵 𞤢𞤪𞤣𞤵 𞤥𞤢𞤳𞥆𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤭 𞤮 𞤢𞤤𞤢𞥄 𞤣𞤵𞤽𞤢𞤴𞤫𞥅. 𞤌𞥅 𞤳𞤢𞤣𞤭 𞤶𞤢𞥄𞤦𞤭𞥅 𞤱𞤮𞤲𞤣𞤫𞤥𞤢 𞤮 𞤼𞤮𞤽𞤢𞤲𞤢𞥄𞤳𞤢 𞤢𞤪𞤼𞤵𞤺𞤮𞤤 𞤘𞤭𞤲𞤫⹁ 𞤳𞤢𞤣𞤭 𞤸𞤢𞤪𞤭 𞤮𞤥𞤮 𞤴𞤫𞤤𞤭𞥅 𞤴𞤭𞤴𞤣𞤵𞤺𞤮𞤤 𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤬𞤭𞥅 𞤴𞤫𞥅𞤩𞤭𞤼𞤢𞤲𞤺𞤮𞤤 𞤥𞤮 𞤷𞤢𞤯𞤫𞥅𞤤𞤫 𞤬𞤫𞤱𞤼𞤵𞤯𞤫 𞤥𞤮. 𞤚𞤭𞤳𞥆𞤫𞤪𞤫 𞤩𞤢𞤤𞤫𞥅𞤪𞤫 𞤬𞤭𞤯𞤭 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤮 𞤦𞤵𞤺𞤭𞥅 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤳𞤢 𞤸𞤮𞥅𞤪𞤫 𞤼𞤢𞥄𞤦𞤢𞤤. 𞤃𞤮𞤪𞤭𞤧𞤢𞤲𞤣𞤢 𞤑𞤵𞤴𞤢𞥄𞤼𞤫 𞤰𞤫𞤼𞥆𞤭𞤼𞤭 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤶𞤮𞤳𞥆𞤭𞤲𞤼𞤭𞤲𞤭 𞤳𞤢𞤻𞤵𞤲 𞤳𞤢𞤣𞤭 “𞤽𞤭𞤻𞤮𞥅𞤶𞤫” 𞤬𞤢𞥄𞤣𞤫 𞤫 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭. 𞤌𞤲 𞤳𞤢𞤣𞤭 𞤼𞤭𞤳𞥆𞤭𞤪𞤢𞤲𞤭 𞤥𞤮 𞤧𞤢𞤦𞤵 𞤶𞤭𞤳𞥆𞤵 𞤲𞤺𞤵 𞤮 𞤱𞤮𞤲𞤭 𞤫 𞤸𞤮𞤤𞥆𞤵𞤣𞤫. 𞤍𞤵𞤥 𞤱𞤮𞤲𞤭 𞤴𞤫𞤣𞥆𞤮𞤼𞤭𞤪𞤢𞤤 𞤥𞤵𞥅𞤥𞤩𞤫 𞤸𞤢𞤳𞥆𞤵𞤲𞤣𞤫 𞤥𞤢𞤩𞥆𞤫 𞤯𞤭𞤯𞤮.
 
𞤉 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥔 𞤑𞤮𞤪𞤧𞤮 𞥒𞥐𞥒𞥔⹁ 𞤸𞤢𞤳𞥆𞤵𞤲𞥋𞤣𞤫 𞤶𞤢𞤥𞤤𞤫 𞥑𞥘 𞤫 𞥒𞥑⹁ 𞤴𞤭𞤥𞤩𞤫 𞤑𞤮𞤲𞤵 𞤁𞤮𞥅𞤤𞤫 𞤣𞤭𞥅𞤺𞤭𞤥𞥆𞤢𞥄𞤶𞤫 𞤯𞤫𞤲 𞤴𞤢𞤲𞤭 𞤫 𞤺𞤢𞤤𞥆𞤫 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤯𞤫𞤲. 𞤇𞤢𞥄𞤱𞤮 𞤩𞤫 𞤬𞤫𞤤𞥆𞤵𞤣𞤫 𞤤𞤮𞥅𞤱𞤢𞤲𞤯𞤫 𞤯𞤵𞥅𞤯𞤵𞤯𞤫 𞤫 𞤺𞤢𞤤𞥆𞤫 𞤯𞤫𞤲⹁ 𞤩𞤫 𞤧𞤵𞤨𞥆𞤭𞤼𞤭𞥅 𞤳𞤢 𞤼𞤢𞤲𞤣𞤫𞥅𞤪𞤫⹁ 𞤩𞤫 𞤲𞤢𞤲𞤺𞤭 𞤢𞤴𞤲𞤵𞤩𞤫 𞤲𞤮𞤳𞥆𞤵𞥅𞤪𞤫 𞤲𞤣𞤫𞤲⹁ 𞤩𞤫 𞤶𞤭𞥅𞤩𞤭𞤼𞤭 𞤳𞤢𞤣𞤭 𞤲𞤣𞤫𞤪 𞤧𞤵𞥅𞤣𞤵 𞤲𞤣𞤵𞤲 𞤬𞤮𞤨.
 
𞤇𞤢𞥄𞤱𞤮 𞤯𞤵𞤥⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤬𞤭𞤩𞤭 𞤴𞤢𞤸𞤵𞤺𞤮𞤤 𞤳𞤢 𞤤𞤢𞥄𞤥𞤮𞤪𞤣𞤵 𞤱𞤮𞤲𞤣𞤵𞤣𞤫 𞤫 𞤼𞤢𞤥𞤰𞤭𞤲𞤢𞥄𞤪𞤫 𞤴𞤭𞤴𞤣𞤵𞤺𞤮𞤤 𞤫 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤. 𞤌 𞤯𞤮𞤱𞤮𞤪𞤭 𞤺𞤮𞥅𞤼𞤮 𞤫 𞤢𞤴𞤲𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤩𞤫 𞤱𞤢𞤯𞥆𞤮𞤣𞤭 𞤨𞤵𞤼𞥆𞤢𞥄𞤪𞤵 (𞤥𞤮𞤼𞤢𞥄𞤪𞤵)⹁ 𞤩𞤫 𞤸𞤢𞤥𞥆𞤢𞤲𞤭 𞤑𞤢𞤤𞤵𞤥. 𞤑𞤮𞤲𞤮 𞤮 𞤲𞤮𞤣𞥆𞤭 𞤄𞤢𞤤𞤢 𞤅𞤢𞤥𞤵𞤪𞤢𞥄⹁ 𞤸𞤮𞥅𞤪𞤫𞥅𞤶𞤮 𞤼𞤮𞥅𞤱𞤵𞤯𞤮 𞤔𞤮𞤺𞤮𞤥𞤢𞤤 𞤲𞤺𞤢𞤤⹁ 𞤮 𞤢𞤲𞤣𞤭𞤲𞤭 𞤮𞤲 𞤱𞤮𞤲𞤣𞤫𞤥𞤢 𞤮𞤥𞤮 𞤴𞤢𞤸𞤵𞤣𞤫 𞤳𞤢 𞤤𞤢𞥄𞤥𞤮𞤪𞤣𞤵 𞤬𞤭𞥅 𞤴𞤭𞤴𞤣𞤵𞤺𞤮𞤤 𞤫 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢. 𞤌𞤲 𞤳𞤢𞤣𞤭 𞤸𞤮𞤤𞥆𞤭𞤼𞤢𞥄⹁ 𞤲𞤣𞤫𞤲⹁ 𞤨𞤫𞤸𞤫 𞤰𞤫𞤼𞥆𞤢𞥄 𞤬𞤭𞥅 𞤲𞤢𞤲𞤺𞤵𞤺𞤮𞤤 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤳𞤢 𞤲𞤢𞥄𞤼𞤭𞤪𞤺𞤢𞤤⹁ 𞤳𞤢𞤲𞤳𞤮 𞤫 𞤯𞤮𞤱𞤼𞤵𞤯𞤮 𞤥𞤮 𞤮𞤲.
 
𞤃𞤵𞤲𞤣𞤮𞤤 (𞤤𞤢𞥄𞤬𞤢𞥄𞤪𞤵) 𞤳𞤢 𞤸𞤮𞥅𞤪𞤫⹁ 𞤩𞤫 𞤶𞤭𞤲𞤣𞤭𞤲𞤢𞥄 𞤼𞤢𞤸𞤮 𞤲𞤣𞤫𞤪 𞤑𞤢𞤤𞤵𞤥 𞤧𞤭 𞤩𞤫 𞤲𞤢𞤩𞤢𞥄 𞤫 𞤤𞤫𞤴 𞤻𞤭𞤩𞤪𞤫 𞤧𞤵𞥅𞤣𞤵 𞤤𞤢𞥄𞤥𞤮𞤪𞤣𞤵 𞤲𞤣𞤵𞤲. 𞤔𞤢𞤲𞤺𞤮 𞤥𞤵𞥅𞤥⹁ 𞤩𞤫 𞤰𞤫𞤼𞥆𞤭𞤪𞤢𞥄 𞤧𞤮𞥅𞤪𞤭⹁ 𞤩𞤫 𞤲𞤢𞤩𞤢𞥄 𞤳𞤢 𞤀𞤪𞤣𞤮𞤪𞤣𞤫 𞤚𞤮𞥅𞤱𞤵𞤲𞥋𞤣𞤫 𞤔𞤮𞤺𞤮𞤥𞤢𞤤 𞤘𞤫𞤲𞤣𞤭𞥅𞤱𞤢𞤤 𞤬𞤭𞥅 𞤴𞤮 𞤩𞤫 𞤸𞤫𞤯𞤫. 𞤇𞤢𞥄𞤱𞤮 𞤻𞤢𞥄𞤱𞤮𞥅𞤪𞤫 𞤴𞤢𞥄𞤱𞤵𞤲𞥋𞤣𞤫⹁ 𞤫 𞤬𞤢𞤱𞤫𞥅𞤣𞤫 𞤢𞤷𞥆𞤵𞤼𞤵𞤺𞤮𞤤 𞤺𞤮𞤤𞥆𞤫 𞤪𞤫𞤬𞤼𞤭 𞤫 𞤣𞤮𞤺𞤵𞤺𞤮𞤤 𞤳𞤢 𞤶𞤢𞤲𞤢𞤲𞤭𞤪𞤭⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤶𞤵𞤳𞥆𞤭𞤲𞤭𞤪𞤢𞥄 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤶𞤮𞤱𞤭 𞤼𞤵𞥅𞤥𞤫 𞤶𞤢𞤲𞤬𞤢𞤺𞤮𞤤 𞤫 𞤶𞤮𞤺𞤢𞤺𞤮𞤤 𞤶𞤮𞤺𞤫 𞤳𞤮 𞤢𞤤𞤣𞤢𞥄 𞤫 𞤧𞤢𞤪𞤭𞤴𞤢. 𞤐𞤣𞤫𞥅𞤲 𞤻𞤢𞤤𞤲𞤣𞤫⹁ 𞤮 𞤪𞤭𞥅𞤱𞤢𞥄 𞤫 𞤤𞤭𞤥𞤼𞤮𞤤 𞤳𞤮𞤲𞤵 𞤲𞤺𞤵𞤲 𞤲𞤺𞤢𞤥 “𞤴𞤭𞤪𞤦𞤵𞤺𞤮𞤤 𞤳𞤭𞤧𞤢𞤤 𞤂𞤢𞤪𞤢𞤤⹁ 𞤦𞤮𞤲𞥆𞤵𞤺𞤮𞤤 𞤶𞤭𞤳𞥆𞤵⹁ 𞤶𞤢𞤲𞤬𞤢 𞤫 𞤱𞤮𞤨𞥆𞤵𞤺𞤮𞤤 𞤺𞤮𞤤𞥆𞤫”⹁ 𞤧𞤢𞤦𞤵𞤲𞤯𞤫 𞤤𞤫 𞤤𞤵𞤲𞤣𞤭𞥅𞤯𞤫 𞤯𞤫𞥅 𞤨𞤢𞤱𞤫 𞤯𞤫 𞤻𞤢𞥄𞤱𞤮𞥅𞤱𞤮 𞤮𞤲 𞤢𞤪𞤣𞤭𞤲𞥆𞤮𞥅 𞤻𞤢𞤤𞤲𞤣𞤫 𞤶𞤵𞤳𞥆𞤭𞤲𞤢𞤤 𞤥𞤢𞤳𞥆𞤮 𞤲𞤺𞤢𞤤.
 
𞤐𞤮 𞤼𞤭𞤶𞥆𞤮𞤪𞤢𞤲𞤮𞥅 𞤲𞤮𞤲⹁ 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤧𞤫𞥅𞤲𞤣𞤭𞤲𞤣𞤭𞤪𞤢𞥄 𞤫 𞤧𞤮𞥅𞤪𞤭𞥅𞤩𞤫 𞤲𞤶𞤫𞥅𞤯𞤭𞤯𞤮𞥅𞤩𞤫 𞤩𞤫𞤲⹁ 𞤶𞤫𞥅𞤺𞤮𞥅𞤩𞤫 𞤲𞤢𞤲𞤺𞤢𞤲𞤮𞥅𞤩𞤫 𞤩𞤫𞤲 𞤳𞤢 𞤥𞤢𞤳𞥆𞤮⹁ 𞤼𞤢𞤱𞤼𞤭 𞤯𞤮𞤱𞤼𞤵𞤲𞤮𞥅𞤯𞤮 𞤥𞤮 𞤮𞤲. 𞤑𞤢𞤲𞤳𞤮 𞤮 𞤥𞤵𞤲𞤣𞤢𞥄 𞤮 𞤲𞤢𞤩𞤢𞥄 𞤳𞤢 𞤸𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫 𞤤𞤫𞤴𞤣𞤭⹁ 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤳𞤢𞤣𞤭 𞤥𞤵𞤲𞤣𞤢𞥄 𞤲𞤢𞤩𞤭𞤪𞤢𞥄 𞤳𞤢 𞤴𞤭𞥅𞤤𞤭𞤪𞤣𞤫 𞤳𞤮𞤲𞤵 𞤣𞤮𞥅𞤤𞤫 𞤣𞤭𞤺𞤭𞤥𞥆𞤢𞥄𞤶𞤫 𞤱𞤮𞤲𞤵𞤲’𞤣𞤫 𞤳𞤢 𞤐𞤦𞤢𞤼𞤭𞤪𞤣𞤵 𞤈𞤫𞤲𞤣𞤮. 𞤇𞤢𞥄𞤱𞤮 𞤮 𞤤𞤫𞤼𞥆𞤫𞥅𞤣𞤫 𞤫 𞤲𞤣𞤫𞤪 𞤦𞤢𞥄𞤤𞤯𞤫 𞤧𞤫𞥅𞤯𞤢𞥄𞤶𞤫 𞤳𞤢 𞤤𞤢𞥄𞤥𞤮𞤪𞤣𞤵 𞤤𞤫𞤴𞤣𞤭 𞤬𞤭𞥅 𞤸𞤫𞤩𞤭𞤪𞤺𞤮𞤤 𞤥𞤮 𞤹𞤭𞤪𞥆𞤭 𞤲𞤮 𞤩𞤫 𞤶𞤮𞤳𞥆𞤭𞤪𞤢 𞤪𞤭𞥅𞤱𞤵𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤳𞤢 𞤳𞤮𞤲𞤵⹁ 𞤫 𞤢𞤣𞤮 𞤮 𞤥𞤢𞥄𞤴𞤵𞤣𞤫⹁  𞤮 𞤲𞤢𞤩𞤢𞥄 𞤫 𞤧𞤵𞥅𞤣𞤵 𞤳𞤢 𞤀𞤤𞤬𞤢 𞤑𞤮𞤲𞤣𞤫 𞤧𞤮𞤳𞤢𞤲𞤮𞥅 𞤯𞤮𞤲 𞤩𞤢𞥄𞤱𞤮 𞤲𞤢𞤲𞤺𞤫𞥅𞤣𞤫 𞤥𞤢𞤳𞥆𞤮. 𞤑𞤮 𞤫 𞤲𞤣𞤫𞤪 𞤲𞤣𞤵𞥅 𞤧𞤵𞥅𞤣𞤵 𞤮 𞤧𞤢𞤳𞥆𞤭𞤼𞤮𞤪𞤭 𞤬𞤫𞤰𞥆𞤭𞤲𞤺𞤮𞤤 𞤦𞤢𞥄𞤤𞤯𞤫 𞤥𞤢𞤳𞥆𞤮 𞤸𞤫𞤣𞥆𞤭𞥅𞤯𞤫 𞤯𞤫𞤲 𞤱𞤮𞤲𞤣𞤵𞤣𞤫 𞤫 𞤱𞤢𞤳𞥆𞤭𞤤𞤢𞥄𞤪𞤫 𞤸𞤢𞥄𞤱𞤲𞤭𞥅𞤲𞤣𞤫⹁ 𞤮𞤥𞤮 𞤥𞤭𞤴𞤢 𞤸𞤢𞥄 𞤮 𞤥𞤢𞥄𞤴𞤭: “𞤒𞤮 𞤀𞤤𞤤𞤢 𞤻𞤢𞥄𞤱𞤵 𞤸𞤢𞤳𞥆𞤵𞤲𞥋𞤣𞤫 𞤥𞤫𞥅𞤯𞤫𞤲”
 
𞤇𞤢𞥄𞤱𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤥𞤢𞥄𞤴𞤵𞤣𞤫 𞤳𞤢 𞤶𞤫𞥅𞤥𞥆𞤢𞥄𞤪𞤫 𞤖𞤮𞥅𞤪𞤦𞤭𞤪𞥆𞤫 𞤲𞤮 𞤱𞤫𞥅𞤼𞤵𞤣𞤫 𞤈𞤫𞤬𞤦𞤭𞤪𞥆𞤫⹁ 𞤻𞤤𞤢𞤲𞤣𞤫 𞥒𞥓 𞤑𞤮𞤪𞤧𞤮 𞥒𞥐𞥒𞥔⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤸𞤵𞤥𞤨𞤭𞤼𞤢𞥄⹁ 𞤮 𞤶𞤭𞤩𞤭𞥅⹁ 𞤸𞤮𞥅𞤼𞤭 𞤮 𞤴𞤢𞤥𞤭𞤪𞤭 𞤴𞤮 𞤮 𞤵𞤦𞥆𞤫 𞤳𞤭𞤧𞤢𞤲. 𞤑𞤮𞤲𞤮 𞤮 𞤸𞤵𞤥𞤨𞤭𞤼𞤭 𞤀𞤦𞤵𞥅𞤦𞤢𞤳𞤢𞤪 𞤅𞤭𞤣𞤭𞤳𞤭 𞤑𞤢𞤥𞤢𞤪𞤢 (𞤋𞤣𞤭 𞤀𞤥𞤭𞥅𞤲)⹁ 𞤶𞤢𞥄𞤺𞤮𞤪𞤯𞤮 𞤥𞤢𞤳𞥆𞤮 𞤮𞤲 𞤳𞤢 𞤲𞤣𞤫𞥅𞤲𞤳𞤢. 𞤌𞤲 𞤬𞤫𞤱𞤶𞤭 𞤴𞤮 𞤳𞤵𞤥𞤨𞤭𞤼𞤢𞤤 𞤬𞤭𞥅 𞤥𞤢𞥄𞤴𞤣𞤫 𞤲𞤣𞤫𞤲 𞤴𞤢𞤤𞤼𞤭𞤲𞤫 𞤬𞤭𞥅 𞤸𞤢𞤯𞤵𞤺𞤮𞤤 𞤸𞤢𞥄𞤤𞤢-𞤸𞤢𞥄𞤤𞤼𞤢𞥄𞤶𞤫 𞤦𞤮𞤲𞥆𞤵𞤣𞤫 “𞤲𞤢𞤲𞤮𞤲𞥋𞤣𞤭𞤪𞤢𞤤” 𞤫 𞤲𞤣𞤫𞤪 𞤳𞤮𞤲𞤵 𞤲𞤺𞤵𞤲 𞤧𞤭 𞤯𞤫 𞤣𞤵𞥅𞤥𞤭𞤳𞤫. 𞤇𞤢𞤤𞤲𞤣𞤵 𞤥𞤢𞥄𞤴𞤯𞤮 𞤮𞤲 𞤱𞤢𞤤𞥆𞤭𞤲𞤮𞤴𞤢𞥄 𞤳𞤢 𞤅𞤢𞤬𞤪𞤮𞤪𞤣𞤫 𞤋𞤻𞤢𞥄𞤧 𞤁𞤭𞥅𞤲⹁ 𞤪𞤫𞤬𞤼𞤭 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤐𞤣𞤫𞥅𞤳𞤢 𞤸𞤫𞤩𞥆𞤭𞤼𞤭𞥅 𞤬𞤭𞥅 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤. 𞤀𞤪𞤣𞤮𞤪𞤣𞤫 𞤚𞤮𞥅𞤱𞤵𞤲𞥋𞤣𞤫 𞤔𞤮𞤺𞤮𞤥𞤢𞤤 𞤘𞤫𞤲𞤣𞤭𞥅𞤱𞤢𞤤 𞤲𞤺𞤢𞤤 𞤸𞤮𞤤𞥆𞤭𞤼𞤢𞥄⹁ 𞤳𞤢𞤻𞤵𞤲 𞤳𞤢𞤣𞤭 𞤫 𞤒𞤢𞤸𞤴𞤢𞥄 𞤑𞤢𞤴𞤪𞤢𞤦𞤢𞥄 𞤑𞤢𞤦𞤢𞥄⹁ 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤙𞤢𞥄𞤱𞤮. 𞤐𞤦𞤢𞥄𞤣𞤭 𞤸𞤫𞥅𞤩𞤢𞥄 𞤲𞤮 𞤺𞤭𞤲𞤫𞤲𞤢𞥄𞤩𞤫 𞤩𞤫𞤲 𞤸𞤮𞤤𞥆𞤭𞤼𞤭𞤪𞤫𞥅 𞤫 𞤃𞤢𞤱𞤦𞤢𞥄𞤪𞤫 𞤶𞤫𞤥𞥆𞤢⹁ 𞤻𞤢𞤤𞤲𞤣𞤫 𞥒𞥕 𞤑𞤮𞤪𞤧𞤮 𞥒𞥐𞥒𞥔 𞤬𞤢𞥄𞤼𞤵𞤲𞤣𞤫 𞤑𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭.
 
𞤅𞤮 𞤼𞤢𞤱𞤭𞥅 𞤷𞤮𞤤𞥆𞤭 𞤯𞤭𞤲 𞤧𞤵𞥅𞤯𞤮𞤼𞤮 𞤥𞤢𞥄𞤴𞤢⹁ 𞤳𞤵𞥅𞤩𞤢𞤤𞤶𞤮 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭⹁ 𞤸𞤫𞤲𞤢𞤲𞤢𞤲𞤮𞥅𞤯𞤮 𞤥𞤢𞥄𞤴𞤣𞤫 𞤥𞤵𞥅𞤯𞤵𞤲 𞤫 𞤨𞤫𞤤𞥆𞤭𞤼𞤢𞤤 𞤩𞤢𞥄𞤱𞤮 𞤩𞤫 𞤴𞤢𞤲𞤵𞤣𞤫 𞤫 𞤺𞤢𞤤𞥆𞤫 𞤥𞤢𞤳𞥆𞤮 𞤯𞤫𞤲⹁ 𞤬𞤭𞤩𞤭 𞤥𞤢𞥄𞤴𞤵𞤺𞤮𞤤 𞤫 “𞤶𞤵𞥅𞤯𞤫” 𞤃𞤢𞤥𞤢𞤣𞤭 𞤁𞤵𞤦𞤥𞤵𞤴𞤢. 𞤑𞤮 𞤲𞤭𞥅 𞤱𞤮𞤲𞤭𞤪𞤭 𞤼𞤭𞤥𞥆𞤮𞥅𞤣𞤫 𞤥𞤢𞤳𞥆𞤮 𞤲𞤣𞤫𞤲⹁ 𞤳𞤮 𞤲𞤭𞥅 𞤮 𞤥𞤵𞥅𞤴𞤭𞤪𞤢𞤲𞤢𞤲𞤮𞥅. 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤩𞤫 𞤩𞤫𞤲 𞤸𞤫𞤱𞤼𞤭𞤲𞤭 𞤳𞤮𞤤𞥆𞤭𞤼𞤢𞤤 𞤥𞤵𞤻𞥆𞤭𞤲𞤼𞤭𞤲𞤢𞤤 𞤸𞤢𞥄 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤼𞤢𞤲. 𞤏𞤮𞤲𞤢𞥄 𞤣𞤮𞥅 𞤫 𞤈𞤫𞤲𞤣𞤮 𞤘𞤭𞤲𞤫 𞤲𞤺𞤮𞤲⹁ 𞤧𞤢𞤳𞤢 𞤳𞤮𞤲𞤵 𞤲𞤺𞤵 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤥𞤵𞥅𞤯𞤵𞤲 𞤥𞤢𞤱𞤯𞤮 𞤱𞤵𞤪𞤭𞤲 𞤲𞤫𞤩𞤼𞤢𞥄𞤤𞤭.
𞤑𞤢 𞤧𞤢𞤳𞥆𞤭𞤼𞤮𞤪𞤵𞤲⹁ 𞤅𞤢𞤣𞤭𞤦𞤢 𞤑𞤵𞤤𞤭𞤦𞤢𞤤𞤭 𞤵𞤦𞥆𞤭𞤪𞤢𞥄 𞤱𞤢 𞤲𞤭𞥅𞤲𞤢 𞤳𞤢𞤤𞤢 𞤲𞤭𞥅𞤶𞤮.
 
𞤑𞤮 𞤃𞤢𞤲𞤶𞤢𞥄𞤲𞤢⹁ 𞤧𞤢𞤸𞤪𞤫 𞤱𞤮𞤲𞤼𞤭𞤪𞤲𞤣𞤫 𞤳𞤢 𞤁𞤮𞤱𞤪𞤭 𞤘𞤭𞤲𞤫⹁ 𞤅𞤢𞤣𞤭𞤦𞤢𞥄 𞤑𞤵𞤤𞤭𞤦𞤢𞤤𞤭 𞤶𞤫𞤴𞤢𞥄. 𞤑𞤮 𞤫 𞥑𞥙𞥙𞥙 𞤮 𞤲𞤢𞥄𞤼𞤭𞥅 𞤧𞤮𞤪𞤭𞤴𞤢𞥄𞤺𞤢𞤤. 𞤌 𞤲𞤢𞤩𞤢𞥄 𞤃𞤢𞤪𞤮𞤳 𞤫𞤤𞤼𞤢𞤺𞤮𞤤. 𞤌 𞤪𞤵𞤼𞥆𞤭𞥅 𞤘𞤭𞤲𞤫 𞤫 𞥒𞥐𞥐𞥓⹁ 𞤮 𞤩𞤫𞤴𞤣𞤢𞤲𞤢𞥄 𞤣𞤢𞤪𞤲𞤣𞤫. 𞤁𞤵𞥅𞤩𞤭 𞤼𞤢𞤼𞤭 𞤩𞤢𞥄𞤱𞤮 𞤯𞤵𞤥⹁ 𞤮 𞤲𞤢𞤩𞤢𞥄 𞤀𞤥𞤫𞤪𞤭𞤳 𞤩𞤫𞤴𞤣𞤭𞤼𞤢𞤺𞤮𞤤. 𞤇𞤢𞥄𞤱𞤼𞤭 𞤯𞤵𞤥⹁ 𞤮 𞤫𞤤𞤼𞤮𞤴𞤭𞤲𞤮 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫 𞤱𞤢𞤲𞤮 𞤘𞤢𞤦𞤮𞤲⹁ 𞤊𞤢𞤪𞤢𞤲𞤧𞤭⹁ 𞤃𞤭𞤧𞤪𞤢⹁…
𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤮 𞤸𞤫𞤩𞤵𞤲𞤮 𞤫 𞥒𞥐𞥑𞥙 𞤅𞤫𞥅𞤣𞤫𞥅 𞤸𞤵𞤩𞤭𞤲𞥋𞤣𞤢𞤤 𞤭𞤥𞥆𞤮𞤪𞤣𞤫 𞤫 𞤶𞤢𞥄𞤩𞤭𞥅𞤪𞤫 𞤆𞤫𞤲𞤧𞤭𞤤𞤾𞤢𞤲𞤭𞤴𞤢𞥄⹁ 𞤲𞤣𞤫𞤪 𞤤𞤫𞤴𞤣𞤭 𞤀𞤥𞤫𞤪𞤭𞤳.
𞤒𞤮𞤼𞥆𞤭𞤲𞤢𞤲𞤣𞤫 𞤬𞤭𞤪𞤼𞤢𞥄𞤲𞤣𞤫 𞤫 𞤆𞤵𞤤𞤢𞤪 𞤭𞤥𞥆𞤮𞤪𞤣𞤫 𞤫 𞤳𞤵𞤯𞤮𞤤 𞤲𞤺𞤮𞤤 𞤀𞤦𞤣𞤵𞤤𞥆𞤢𞥄𞤸𞤭 𞤓𞤥𞥆𞤵 𞤅𞤮𞥅 𞤱𞤭𞤲𞤣𞤭 𞤳𞤢 𞤸𞤫𞤤𞥆𞤮 𞤊𞤫𞤧𞤦𞤵𞤳 𞤥𞤢𞤳𞥆𞤮.
𞤄𞤀𞥄 𞤏𞤵𞥅𞤈𞤋⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤘𞤋𞤐𞤉 𞤲𞤺𞤢𞤤 𞤲𞤮 𞤴𞤢𞤸𞤵𞤲𞤮𞥅 𞤑𞤋𞤘𞤀𞤂𞤋⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤈𞤓𞤏𞤀𞤐𞤁𞤀 𞤬𞤭𞥅 𞤼𞤢𞤱𞤣𞤫𞤺𞤮𞤤 𞤫 𞤥𞤮𞤩𞤼𞤮𞤲𞥋𞤣𞤭𞤪𞤢𞤤 𞤴𞤮𞤺𞤢 𞤫 𞤳𞤮𞥅𞤸𞤮𞥅𞤩𞤫 𞤀𞤬𞤪𞤭𞤳 𞤳𞤢 𞤣𞤢𞤱𞤪𞤮 𞤫 𞤳𞤢 𞤲𞤶𞤢𞥄𞤺𞤮.
𞤑𞤮 𞤴𞤢𞤱𞤼𞤭 𞤺𞤵𞤤𞤵𞥅𞤶𞤫 𞤯𞤭𞤯𞤮 𞤸𞤮𞥅𞤪𞤫𞥅𞤩𞤫 𞤳𞤢𞤬𞤤𞤫 𞤫 𞤳𞤢𞥄𞤤𞤭𞤧𞤮𞥅𞤩𞤫 (𞤤𞤭𞤺𞥆𞤭𞤲𞤮𞥅𞤩𞤫 𞤶𞤢𞤱𞤤𞤫)⹁ 𞤫 𞤬𞤫𞤱𞤶𞤮𞥅𞤩𞤫 𞤭𞤥𞥆𞤮𞤪𞤩𞤫 𞤀𞤬𞤪𞤭𞤳 𞤫 𞤳𞤢 𞤔𞤢𞤲𞤢𞤲𞤭𞤪𞤭⹁ 𞤪𞤫𞤲𞤣𞤵𞤲𞤮 𞤑𞤋𞤘𞤀𞤂𞤋 𞤱𞤢𞤯𞤭 𞤦𞤫𞤲𞤧𞤮 𞤫 𞤼𞤭𞤲𞤼𞤭𞤣𞤮 𞤬𞤭𞥅 𞤩𞤢𞤲𞤺𞤭𞤲𞤺𞤮𞤤 𞤲𞤮 𞤥𞤵𞤪𞤢𞥄𞤯𞤭 𞤸𞤫𞥅𞤪𞤼𞤮𞤪𞤢𞥄𞤯𞤭 𞤯𞤭𞤲 𞤱𞤢𞤤𞥆𞤭𞤪𞤼𞤢 𞤩𞤢𞤥𞤼𞤵𞤺𞤮𞤤 𞤀𞤊𞤪𞤭𞤳.
𞤑𞤮 𞤫 𞤐𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥖 𞤅𞤫𞥅𞤯𞤼𞤮 𞥒𞥐𞥒𞥔⹁ 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭𞥅. 𞤑𞤮 𞤆𞤌𞥅𞤂 𞤑𞤀𞤘𞤀𞤃𞤉𞥊𞥅 𞤵𞤣𞥆𞤭𞤼𞤭 𞤶𞤮𞥅𞤯𞤲𞤣𞤫 𞤲𞤣𞤫𞤲 𞤱𞤮𞤲𞤣𞤵𞤣𞤫 𞤫 𞤸𞤮𞥅𞤪𞤫𞥅𞤩𞤫 𞤑𞤉𞤐𞤋𞤒𞤀⹁ 𞤄𞤌𞤚𞤅𞤏𞤀𞤐𞤀⹁ 𞤃𞤌𞤅𞤀𞤃𞤄𞤋𞤑 𞤫 𞤔𞤋𞤄𞤓𞤚𞤋 𞤳𞤢𞤻𞤵𞤲 𞤫 𞤀𞤪𞤣𞤮 𞤑𞤌𞤚𞤁𞤋𞤏𞤀𞥄𞤈 𞤮𞤲. 𞤑𞤮 𞤄𞤀𞥄 𞤏𞤓𞥅𞤈𞤋 𞤲𞤮𞥅𞤼𞤭𞤲𞤮𞥅 𞤫 𞤭𞤲𞤣𞤫 𞤤𞤫𞤧𞤣𞤭 𞤘𞤋𞤐𞤉 𞤲𞤣𞤭𞤲. 𞤚𞤵𞤥𞤦𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤳𞤮 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑𞥗 𞤅𞤫𞥅𞤯𞤼𞤮 𞤲𞤺𞤢𞤤 𞤸𞤵𞥅𞤩𞤭.
𞤇𞤢𞥄𞤱𞤮 𞤲𞤺𞤢𞥄𞤤 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤼𞤭𞤥𞥆𞤵𞤣𞤫⹁ 𞤄𞤀𞥄 𞤏𞤓𞥅𞤈𞤋 𞤼𞤭𞤲𞤼𞤵𞤣𞤵𞤲𞤮 𞤫 𞤘𞤭𞤲𞤫𞤲𞤢𞥄𞤩𞤫 𞤶𞤮𞥅𞤯𞤭𞥅𞤩𞤫 𞤩𞤫𞤲 𞤑𞤋𞤘𞤀𞤂𞤋. 𞤉 𞤨𞤫𞤲𞤺𞤮𞤤 𞤲𞤺𞤮𞤤 𞤮 𞤱𞤢𞤯𞤭 𞤳𞤢 𞤸𞤫𞤤𞥆𞤮 𞤊𞤉𞤅𞤄𞤓𞤑 𞤥𞤢𞤳𞥆𞤮⹁ 𞤄𞤀𞥄 𞤏𞤓𞥅𞤈𞤋 𞤸𞤮𞤤𞥆𞤭𞤼𞤭 𞤯𞤵𞤥 𞤯𞤮𞤮:
“𞤑𞤋𞤘𞤀𞤂𞤋⹁ 𞤥𞤭 𞤼𞤭𞤲𞤼𞤵𞤣𞤵𞤲𞤮 𞤫 𞤪𞤫𞤲𞤣𞤮 𞤺𞤭𞤲𞤫𞤲𞤢𞥄𞤩𞤫 𞤩𞤫𞤲 𞤱𞤮𞤲𞤣𞤵𞤣𞤫 𞤫 𞤅𞤓𞤃𞤀𞥄𞤒𞤋𞥅𞤂𞤀 𞤅𞤀𞥄𞤏𞤀𞤐𞤁𞤉⹁ 𞤴𞤢𞥄𞤳𞤮𞤪𞤢𞥄𞤯𞤮 𞤘𞤋𞤐𞤉 𞤮𞤲 𞤈𞤓𞤏𞤀𞤐𞤁𞤀. 𞤃𞤫𞤲 𞤴𞤫𞤱𞤼𞤭𞤣𞤭 𞤸𞤮𞥅𞤪𞤫 𞤴𞤭𞤴𞤼𞤢𞤲𞤣𞤫 𞤢𞤥𞤫𞤲 𞤬𞤢𞥄𞤣𞤫 𞤫 𞤤𞤫𞤴𞤣𞤭 𞤘𞤋𞤐𞤉 𞤧𞤮𞤬𞤼𞤵𞤲𞥋𞤣𞤭⹁ 𞤫 𞤺𞤮𞤤𞥆𞤫 𞤸𞤭𞤥𞥆𞤵𞤯𞤫 𞤸𞤫𞥅𞤪𞤢𞤲𞤭𞥅𞤯𞤫 𞤴𞤢𞤤𞤼𞤵𞤩𞤫 𞤩𞤫𞤲⹁ 𞤫 𞤸𞤭𞤼𞥆𞤫𞥅𞤲𞤣𞤭 𞤥𞤵𞤪𞤢𞥄𞤯𞤭 𞤸𞤫𞥅𞤪𞤼𞤮𞤪𞤢𞥄𞤯𞤭 𞤯𞤭𞤲 𞤳𞤢𞤻𞤵𞤲 𞤫 𞤧𞤵𞤳𞤢𞥄𞤩𞤫 𞤩𞤫𞤲. 𞤚𞤵𞥅𞤺𞤮𞤪𞤣𞤫 𞤫 𞤈𞤓𞤏𞤀𞤐𞤁𞤀⹁ 𞤸𞤭𞤯𞤫𞤲 𞤸𞤢𞥄𞤲𞤭 𞤸𞤭𞤱𞤵𞤣𞤫 𞤩𞤵𞥅𞤩𞤼𞤵 𞤲𞤺𞤵𞤲 𞤫 𞤶𞤮𞤺𞤮𞤲’𞤣𞤭𞤪𞤢𞤤 𞤲𞤺𞤢𞤤. 𞤃𞤫𞤲 𞤧𞤫𞥅𞤪𞤢𞥄𞤤𞤭 𞤥𞤫𞤯𞤫𞤲 𞤬𞤭𞤩𞤭 𞤱𞤢𞤴𞤤𞤭𞤪𞤺𞤮𞤤 𞤲𞤮 𞤩𞤮𞥅𞤴𞤭𞤪𞤼𞤢 𞤤𞤫𞤴𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲⹁ 𞤫 𞤸𞤵𞤩𞤭𞤲𞥋𞤣𞤢𞤺𞤮𞤤 𞤫𞤩𞥆𞤮𞥅𞤶𞤫 𞤳𞤢 𞤶𞤢𞤲𞤺𞤣𞤫 𞤫 𞤳𞤢 𞤺𞤮𞤤𞥆𞤫 𞤧𞤵𞤳𞤢𞥄𞤩𞤫 𞤩𞤫𞤲.”
𞤇𞤢𞥄𞤱𞤮 𞤯𞤵𞤲 𞤳𞤢𞤣𞤭⹁ 𞤄𞤀𞥄 𞤏𞤓𞥅𞤈𞤋 𞤼𞤵𞤯𞤢𞤲𞤭𞤲𞤮 𞤳𞤢𞤣𞤭 𞤤𞤢𞤲𞤣𞤫 𞤃𞤀𞤈𞤋𞤒𞤀𞤃 𞤑𞤌𞤐𞤉 𞤯𞤫𞤲⹁ 𞤸𞤫𞤧𞤤𞤮𞥅𞤸𞤮 TV5⹁ 𞤬𞤭𞥅 𞤳𞤮 𞤴𞤮𞤱𞤭𞤼𞤭𞥅 𞤫 𞤬𞤭𞤴𞤢𞤳𞤵𞥅𞤶𞤭 𞤘𞤋𞤐𞤉 𞤯𞤭𞤲. 𞤇𞤢𞥄𞤱𞤮 𞤮 𞤢𞤲𞤣𞤭𞤲𞤼𞤭𞤲𞤣𞤫 𞤷𞤢𞤯𞤫𞥅𞤤𞤫 𞤬𞤫𞤱𞤼𞤵𞤯𞤫 𞤘𞤋𞤐𞤉 𞤯𞤫𞤲⹁ 𞤄𞤀𞥄 𞤏𞤓𞥅𞤈𞤋 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤶𞤢𞥄𞤺𞤮𞤪𞤢𞤤 𞤘𞤋𞤐𞤉 𞤲𞤺𞤢𞤤 𞤥𞤫𞤸𞤢𞤴 𞤑𞤢𞤬𞤤𞤫 𞤤𞤢𞥄𞤥𞤵𞤴𞤢𞤲𞤳𞤫𞥅𞤶𞤫 𞤖𞤢𞤱𞤼𞤢𞥄𞤯𞤫 𞤯𞤵𞥅𞤯𞤵𞤯𞤫. 𞤉 𞤲𞤣𞤫𞤪 𞤑𞤢𞤬𞤤𞤫 𞥒𞥗𞥗⹁ 𞤼𞤭𞤥𞥆𞤢𞤼𞤢𞥄 𞤼𞤫𞥅𞤥𞤫𞤣𞤫𞤪𞤫 𞤸𞤫𞤣𞥆𞤮𞤼𞤮𞥅𞤯𞤫. 𞤈𞤫𞤬𞤼𞤭⹁ 𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤤𞤢𞥄𞤥𞤵 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤸𞤵𞥅𞤩𞤢𞤼𞤢𞥄 𞤸𞤭𞤳𞥆𞤢 𞤫 𞥒𞥐𞥒𞥔 𞤬𞤭𞥅 𞤳𞤢𞤤𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤣𞤵𞤲𞤮 𞤴𞤭𞤥𞤩𞤫 𞤘𞤋𞤐𞤉 𞤩𞤫𞤲 𞤫 𞤸𞤮𞥅𞤪𞤫𞥅𞤩𞤫 𞤁𞤉𞤐𞤘𞤖𞤀 𞤩𞤫𞤲⹁ 𞤶𞤮𞤺𞤲𞤭𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤢𞤣𞤮 𞤳𞤵𞥅𞤩𞤢𞤤 𞥒𞥐𞥒𞥔.
𞤉 𞤥𞤭𞥅𞤶𞤮 𞤄𞤀𞥄 𞤏𞤓𞥅𞤈𞤋⹁ 𞤳𞤮 𞤁𞤭𞥅𞤧𞤲𞤢𞤤 𞤬𞤭𞥅 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤨𞤫𞤼 𞤺𞤢𞤧𞤢𞤼𞤢 𞤸𞤭𞤳𞥆𞤢. 𞤑𞤮 𞤸𞤫𞤣𞥆𞤭𞥅 𞤳𞤮𞤲 𞤺𞤢𞤧𞤭𞥅 𞤱𞤮𞥅 𞤴𞤫𞥅𞤧𞤮𞥅. 𞤑𞤮𞤲𞤮 𞤮 𞤼𞤮𞤯𞥆𞤢𞥄𞤳𞤭 𞤻𞤢𞤤𞤢𞥄𞤲𞤣𞤫 𞤸𞤫𞤧𞤪𞤫⹁ 𞤲𞤣𞤫 𞤷𞤵𞤩𞤤𞤫 𞤬𞤭𞥅 𞤸𞤮𞥅𞤪𞤢𞥄𞤳𞤵 𞤲𞤺𞤵𞤲 𞤱𞤢𞤯𞤢𞤼𞤢 𞤥𞤢𞤤𞥆𞤢 𞤲𞤣𞤫 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤸𞤫𞤲𞤣𞤭𞤲𞤼𞤢 𞤲𞤦𞤫𞤯𞥆𞤵𞤩𞤫 𞤩𞤫𞤲 𞤤𞤢𞥄𞤥𞤵 𞤲𞤺𞤵𞤲.
𞤀𞤲𞤣𞤭𞤲𞤮𞥅𞤱𞤮 𞤬𞤢𞤺𞥆𞤵𞤣𞤵𞤴𞤢𞤲𞤳𞤫𞥅𞤶𞤮 𞤼𞤫𞤣𞥆𞤵𞤯𞤮 𞤥𞤮 𞤤𞤫𞤧𞤣𞤭 𞤃𞤢𞤤𞤭⹁ 𞤲𞤮 𞤬𞤢𞤱𞤢𞥄 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤯𞤭𞤯𞤭⹁ 𞤱𞤮𞤲𞤣𞤵𞤣𞤫 𞤫 𞤱𞤮𞥅𞤼𞤵𞤪𞤵 𞤴𞤢𞥄𞤬𞤫𞤼𞤫𞥅𞤲𞤣𞤵⹁ 𞤧𞤢𞤦𞤵 𞤮𞤥𞤮 𞤸𞤭𞥅𞤻𞤭 𞤶𞤵𞤲𞥆𞤭𞤼𞤢𞤤 𞤳𞤮𞤲𞤵𞤲𞤳𞤮𞤱𞤢𞤤 𞤲𞤺𞤢𞤤. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤉𞤼𞤭𞤴𞤫𞥅𞤲 𞤊𞤢𞤳𞤢𞤦𞤢𞥄 𞤅𞤭𞥅𞤧𞤮𞤳𞤮⹁ 𞤳𞤮 𞤲𞤮𞤲 𞤮 𞤭𞤲𞥆𞤫𞤼𞤫𞥅⹁ 𞤮 𞤴𞤢𞤥𞤭𞤪𞤢𞥄𞤥𞤢 𞤳𞤢𞤣𞤭 𞤴𞤮𞤩𞤵𞤺𞤮𞤤 𞤸𞤢𞤶𞤢𞤥𞤫 (𞤣𞤵𞤦𞤵𞤲𞤫) 𞤼𞤢𞤼𞤭 𞤅𞤫𞥅𞤊𞤀.
𞤌𞥅 𞤶𞤢𞥄𞤩𞤭𞤴𞤢𞤲𞤳𞤫𞥅𞤶𞤮 𞤥𞤮 𞤣𞤵𞥅𞤩𞤭 𞥔𞥑 𞤧𞤮𞤳𞤢𞥄𞤯𞤮 𞤺𞤭𞤦𞤭 𞤐𞤦𞤮𞥅𞤴𞤮 𞤲𞤮 𞤬𞤢𞤱𞤢𞥄 𞤧𞤢𞥄𞤳𞤭𞤼𞤵𞤺𞤮𞤤 𞤳𞤵𞤥𞤨𞤭𞤼𞤫 𞤬𞤫𞤬𞤭𞤲𞥋𞤣𞤢𞥄𞤯𞤫 𞤬𞤭𞥅 𞤢𞤴𞤦𞤭𞤲𞤺𞤮𞤤 𞤫 𞤦𞤮𞤲𞥆𞤵𞤺𞤮𞤤 𞤭𞤲𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤍𞤫𞥅 𞤨𞤢𞤱𞤫 𞤲𞤮 𞤸𞤵𞤥𞤮𞥅𞤲𞥋𞤣𞤭𞤪𞤭 𞤫 𞤣𞤫𞤬𞤼𞤫𞤪𞤫 𞤲𞤣𞤫 𞤮 𞤴𞤢𞤤𞤼𞤭𞤲𞤭 𞤪𞤮𞤱𞤢𞤲𞤭. 𞤆𞤢𞤱𞤫 𞤯𞤫 𞤮 𞤣𞤵𞤻𞤭𞤼𞤭𞤪𞤭 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢 𞤺𞤮𞤤𞥆𞤫 𞤥𞤢𞤳𞥆𞤮 𞤯𞤫𞤲 𞤳𞤮 𞤫 𞤺𞤮𞥅𞤲𞤺𞤢 𞤼𞤵𞥅𞤺𞤭𞥅.
𞤁𞤫𞤲𞤼𞤫 𞤬𞤭𞥅 𞤸𞤢𞥄𞤲𞤤𞤫 𞤲𞤫𞤯𞥆𞤢𞤲𞤳𞤫 𞤲𞤮 𞤱𞤭𞤴𞤭 𞤱𞤮𞤲𞤣𞤫𞤥𞤢⹁ 𞤳𞤮 𞤬𞤭𞤴𞤢𞥄𞤳𞤵 𞤮𞥅 𞤯𞤮𞥅 𞤲𞤺𞤵𞤲 𞤱𞤮𞤲𞤭 𞤧𞤢𞤳𞥆𞤭𞤼𞤮𞤪𞤵𞤲 𞤫 𞤲𞤶𞤢𞤺𞥆𞤵 𞤸𞤮𞥅𞤪𞤫 𞤬𞤫𞤤𞤮𞥅𞤩𞤫 𞤫 𞤤𞤭𞤣𞥆𞤭𞥅𞤩𞤫 𞤤𞤢𞥄𞤥𞤩𞤫 𞤧𞤮𞥅𞤪𞤭 𞤩𞤫𞤲.
𞤑𞤮 𞤫 𞤔𞤵𞤳𞤮 𞥒𞥐𞥒𞥐 𞤩𞤫𞥅 𞤰𞤢𞤱𞤭 𞤳𞤢 𞤤𞤢𞥄𞤥𞤵 𞤲𞤣𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤮𞤲𞤼𞤵𞤥𞤢⹁ 𞤬𞤮𞤤𞥆𞤢𞤲𞤮𞥅 𞤩𞤢𞥄𞤱𞤮 𞤧𞤫𞤨𞥆𞤵𞤪𞤵𞥅𞤶𞤭 𞤤𞤭𞤣𞥆𞤵–𞤤𞤢𞥄𞤥𞤵𞥅𞤶𞤭 𞤼𞤭𞥅𞤯𞤵𞤯𞤭 𞤱𞤢𞤯𞤭𞤪𞤭 𞤧𞤢𞤦𞤵 𞤲𞤮 𞤮 𞤱𞤮𞤲𞤵𞤲𞤮𞥅 𞤸𞤫𞤩𞥆𞤭𞤼𞤮𞤪𞤣𞤫 𞤥𞤵𞤪𞤼𞤢𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲.
𞤋𞤦𞤪𞤢𞥄𞤸𞤭𞥅𞤥𞤢 𞤃𞤢𞤪𞤸𞤵𞥅𞤬 𞤅𞤢𞥄𞤳𞤮⹁ 𞤼𞤉𞤬𞤢𞤲𞤮𞥅𞤱𞤮 𞤅𞤭𞥅𞤧𞤮𞤳𞤮 𞤮𞤲⹁ 𞤱𞤭𞤴𞤭 𞤳𞤭𞥅𞤼𞤮𞥅𞤪𞤫 𞤲𞤣𞤫𞤲 𞤶𞤵𞤸𞤢𞥄𞤤𞤭 𞤥𞤮⹁ 𞤳𞤢𞤣𞤭 𞤮 𞤱𞤵𞤤𞥆𞤭𞤼𞤮𞤼𞤮.
𞤌𞥅 𞤢𞤲𞤣𞤭𞤲𞤮𞥅𞤱𞤮 𞤳𞤢 𞤔𞤢𞥄𞤩𞤭𞥅𞤪𞤫 𞤄𞤢𞤥𞤢𞤳𞤮⹁ 𞤤𞤢𞥄𞤼𞤭𞤲𞤮 𞤧𞤢𞥄𞤴𞤭 𞤺𞤮𞥅 𞤣𞤭𞥅𞤧𞤭𞤲𞤫𞤼𞤫𞥅𞤯𞤮 𞤑𞤫𞤴𞤼𞤢𞥄 𞤮𞤲⹁ 𞤪𞤫𞤬𞤼𞤭 𞤮 𞤱𞤢𞤯𞤭 𞤤𞤫𞤦𞥆𞤭 𞤯𞤵𞥅𞤯𞤵𞤯𞤫 𞤮𞤥𞤮 𞤧𞤮𞤳𞤭𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥒.
𞤏𞤢𞤤𞥆𞤭𞤬𞤢𞤲𞤣𞤫 𞤤𞤢𞥄𞤼𞤭𞥅𞤲𞤣𞤫 𞤧𞤢𞤦𞤵 𞤮 𞤲𞤢𞤲𞤺𞤭𞤼𞤫𞥅𞤣𞤫 𞤳𞤫𞤧𞤵𞤲 𞤲𞤮 𞤭𞤲𞥆𞤫𞥅: 𞤃𞤢𞤦𞥆𞤭𞤲𞤮⹁ 𞤔𞤢𞤱𞤯𞤭𞤲𞤮 𞤫 𞤇𞤭𞤯𞤼𞤭𞤲𞤮 – 𞤑𞤵𞤥𞤨𞤭𞤼𞤢𞤤 𞤔𞤢𞥄𞤺𞤮𞤪𞤢𞤤 𞤬𞤫𞤱𞤲𞤣𞤮 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤃𞤢𞤤𞤭.
𞤐𞤣𞤫𞥅 𞤱𞤢𞤤𞥆𞤭𞤬𞤢𞤲𞤣𞤫 𞤲𞤮 𞤼𞤵𞥅𞤥𞤭 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤸𞤵𞥅𞤱𞤼𞤮𞤪𞤺𞤮𞤤 𞤶𞤢𞤥𞤬𞤢⹁ “𞤸𞤢𞤴 𞤨𞤫𞤲𞤢𞥄𞤤𞤫” 𞤬𞤭𞥅 𞤴𞤭𞥅𞤤𞤵𞤺𞤮𞤤 𞤥𞤭𞥅𞤶𞤮𞥅𞤶𞤭 𞤴𞤭𞤥𞤩𞤫 𞤩𞤫𞤲 𞤦𞤢𞤽𞥆𞤫 𞤥𞤢𞤩𞥆𞤫.
𞤀𞤣𞤮 𞤮 𞤲𞤢𞤲𞤺𞤫𞥅𞤣𞤫⹁ 𞤅𞤭𞥅𞤧𞤮𞤳𞤮 𞤴𞤢𞤤𞤼𞤭𞤲𞥆𞤮 𞤱𞤫𞤲𞤺𞤢𞤲𞤣𞤫 𞤳𞤢 𞤊𞤫𞤧𞤦𞤵𞤳 𞤳𞤢 𞤮 𞤤𞤢𞤲𞤣𞤭𞥅 𞤴𞤮 𞤧𞤵𞤩𞤲𞤺𞤮 𞤲𞤺𞤮𞤤 𞤤𞤢𞥄𞤼𞤭𞤲𞤫.
𞤔𞤵𞤲𞥆𞤭𞤼𞤢𞤤 𞤲𞤺𞤢𞤤 𞤴𞤭𞤴𞤭𞥅 𞤽𞤭𞤻𞤫𞥅𞤣𞤫 𞤧𞤢𞤦𞤵 𞤬𞤭𞤪𞤼𞤵𞤺𞤮𞤤 𞤥𞤢𞤩𞥆𞤫 𞤷𞤢𞤨𞥆𞤢𞤳𞤵𞤪𞤵 (𞤻𞤢𞤤𞤯𞤭𞤥𞤫𞤪𞤫) 𞤸𞤢𞥄𞤤𞤣𞤢𞥄𞤲𞤣𞤵 𞤲𞤣𞤵𞤲 𞤬𞤭𞥅 𞤤𞤵𞤥𞤦𞤭𞤲𞤮 𞤫 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵 𞤦𞤫𞤯𞥆𞤭𞤴𞤢𞤲𞤳𞤮𞤱𞤵. 𞤕𞤵𞤩𞤤𞤫 𞤧𞤢𞥄𞤼𞤭𞤲𞤢𞤲𞤮𞥅𞤯𞤫 𞤯𞤫𞤲 𞤫 𞤕𞤮𞤤𞤼𞤮 𞤬𞤢𞤩𞥆𞤭𞤲𞤢𞤲𞤮𞥅𞤥𞤢 𞤬𞤢𞥄𞤸𞤭𞤲.
𞤉 𞤦𞤢𞤺𞥆𞤫 𞤲𞤣𞤵𞥅 𞤤𞤫𞤱𞤪𞤵 𞤯𞤮𞥅⹁ 𞤼𞤢𞤱𞤣𞤢𞥄𞤩𞤫 𞤫 𞤳𞤮 𞤭𞤲𞥆𞤢𞥄 “𞤒𞤫𞤱𞤼𞤭𞤣𞤢𞤤 𞤺𞤫𞤲𞤣𞤭𞤴𞤢𞤲𞤳𞤮𞤱𞤢𞤤” 𞤼𞤮𞤪𞤭𞤳𞤫 𞤲𞤫𞥅𞤩𞤲𞤭𞤼𞤭𞤪𞤺𞤮𞤤 𞤸𞤢𞤨𞥆𞤵 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤 𞤫𞤥𞤦𞤫𞤪𞤫 𞤣𞤵𞥅𞤩𞤭 𞤼𞤢𞤼𞤭 𞤳𞤢𞤣𞤭.
𞤍𞤵𞥅𞤯𞤵𞤩𞤫 𞤫 𞤬𞤫𞤤𞤮𞥅𞤩𞤫 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤧𞤮𞤳𞤢𞥄𞤥𞤢 𞤫 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞤧𞤢𞥄𞤤𞤭𞥅𞤲𞤣𞤫. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤈𞤮𞤳𞤭𞤴𞤢 𞤁𞤵𞤥𞤦𞤵𞤴𞤢⹁ 𞤥𞤵𞤤𞤼𞤮𞥅𞤱𞤮 𞤳𞤢 𞤲𞤶𞤵𞤩𞥆𞤵𞤤𞤫 𞤶𞤮𞤳𞥆𞤮𞤲𞥋𞤣𞤭𞤪𞤢𞤤⹁ 𞤳𞤢𞤻𞤵𞤲 𞤫 𞤮𞥅 𞤧𞤮𞤬𞤼𞤵𞤯𞤮 𞤤𞤮𞤤𞥆𞤵𞤯𞤮 𞤭𞤲𞥆𞤫𞤼𞤫𞥅𞤯𞤮 𞤀𞥄𞤣𞤢𞤥𞤢 𞤄𞤫𞥅𞤲 𞤔𞤢𞤪𞤢𞥄.
𞤑𞤢𞤣𞤭⹁ 𞤫 𞤅𞤫𞥅𞤯𞤼𞤮⹁ 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤣𞤢𞤪𞤼𞤭𞤲𞤭 𞤳𞤢𞤤𞤢 𞤺𞤮𞤤𞥆𞤫 𞤣𞤢𞤱𞤪𞤮𞤴𞤢𞤲𞤳𞤫𞥅𞤶𞤫⹁ 𞤪𞤫𞤬𞤼𞤭 𞤲𞤺𞤢𞤤 𞤱𞤢𞤯𞥆𞤭𞤲𞤭 𞤳𞤭𞤦𞤭𞤪𞤮 𞤥𞤫𞤸𞤮 𞤸𞤮𞥅𞤪𞤫 𞤳𞤵𞤥𞤨𞤭𞤼𞤫 𞤣𞤢𞤱𞤪𞤮𞤴𞤢𞤲𞤳𞤫𞥅𞤶𞤫 𞤯𞤫𞤲. 
𞤉𞤺𞥆𞤢𞥄 BBC
𞤋𞤄𞤈𞤀𞥄𞤖𞤋𞥅𞤃𞤀 𞤈𞤀𞤋𞥅𞤅𞤀𞤂 𞤅𞤀𞤁𞤀𞥄𞤚𞤋⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤋𞤪𞤢𞤲 𞤲𞤣𞤭𞤲⹁ 𞤸𞤫𞤣𞥆𞤭𞤳𞤫 𞤫 𞤥𞤢𞤧𞤭𞥅𞤦𞤮 𞤩𞤢𞥄𞤱𞤮 𞤺𞤢𞤦𞤭𞤼𞤮𞥅𞤱𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤬𞤵𞤳𞥆𞤢𞥄𞤣𞤫 𞤸𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥙 𞤁𞤵𞥅𞤶𞤮 𞥒𞥐𞥒𞥔.


𞤑𞤮 𞤸𞤮𞥅𞤪𞤫 𞤨𞤫𞤤𞥆𞤫 𞤫 𞤲𞤣𞤫𞤪 𞤨𞤭𞤼𞤢𞥄𞤶𞤫 𞤳𞤢 𞤬𞤵𞤯𞤲𞤢𞥄𞤲𞤺𞤫 𞤋𞤪𞤢𞤲 𞤘𞤢𞤦𞤭𞤼𞤮𞥅𞤱𞤢𞤤 𞤲𞤺𞤢𞤤 𞤬𞤵𞤳𞥆𞤭𞥅. 𞤘𞤢𞥄𞤴𞤭 𞤸𞤮𞥅𞤪𞤫𞥅𞤶𞤮 𞤋𞤪𞤢𞤲 𞤮𞤲⹁ 𞤲𞤮 𞤼𞤢𞤱𞤢𞤲𞤮𞥅 𞤳𞤢𞤣𞤭 𞤫 𞤱𞤢𞤯𞥆𞤭𞥅𞤩𞤫 𞤲𞤺𞤢𞤤⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤫 𞤖𞤢𞤤𞤬𞤢𞥄𞤶𞤮 𞤥𞤢𞤤𞥆𞤢 𞤺𞤮𞤦𞤭𞤲𞤢𞥄𞤶𞤮 𞤀𞤶𞤢𞤪𞤦𞤢𞤴𞤶𞤢𞤲 𞤊𞤵𞤯𞤲𞤢𞥄𞤪𞤭⹁ 𞤣𞤭𞥅𞤱𞤢𞤤 𞤋𞤪𞤢𞤲 𞤲𞤢𞤲𞥆𞤢𞥄𞤲𞤺𞤫𞤴𞤢𞤲𞤳𞤮𞤱𞤢𞤤. 𞤑𞤮 𞤼𞤭𞤥𞥆𞤭 𞤴𞤭𞤥𞤩𞤫 𞤲𞤶𞤫𞥅𞤲𞤢𞤴𞤮 𞤱𞤮𞤲𞤵𞤲𞤮𞥅 𞤫 𞤲𞤣𞤫𞤪 𞤲𞤺𞤢𞥄𞤤 𞤱𞤫𞥅𞤴𞤮𞤲𞤳𞤫𞤱𞤢𞤤. 𞤖𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤼𞤭𞤶𞥆𞤢𞥄𞤳𞤢 𞤲𞤮 𞤣𞤢𞤯𞤭.


𞤋𞤄𞤈𞤀𞥄𞤖𞤋𞥅𞤃𞤀 𞤈𞤀𞤋𞥅𞤅𞤋𞥅 𞤬𞤫𞤰𞥆𞤭𞤲𞤭𞤪𞤭𞥅 𞤣𞤵𞥅𞤩𞤭 𞥖𞥓. 𞤑𞤮 𞤻𞤢𞤤𞤲𞤣𞤫 𞥑𞥙 𞤄𞤮𞤱𞤼𞤮 𞥑𞥙𞥖𞥐 𞤮 𞤶𞤭𞤦𞤭𞤲𞤢𞥄 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤃𞤢𞥃𞤸𞤢𞤣⹁ 𞤸𞤭𞤳𞥆𞤮𞤪𞤲𞤺𞤮 𞤳𞤢 𞤲𞤢𞤲𞥆𞤢𞥄𞤪𞤭 𞤋𞤪𞤢𞤲. 𞤄𞤢𞥄𞤦𞤢 𞤥𞤢𞤳𞥆𞤮 𞤬𞤫𞤰𞥆𞤭𞤲𞤭⹁ 𞤸𞤢𞤪𞤭 𞤮𞤥𞤮 𞤥𞤢𞤪𞤭 𞤣𞤵𞥅𞤩𞤭 𞤶𞤮𞤱𞤭.


𞤏𞤢𞤲𞤮 𞤋𞤥𞤢𞥄𞤥𞤵 𞤝𞤀𞤃𞤉𞥅𞤐𞤋𞥅 𞤑𞤮 𞤮 𞤧𞤫𞤴𞤣𞤭𞤴𞤢𞥄𞤶𞤮⹁ 𞤥𞤢𞥄𞤲𞤢𞥄 𞤳𞤮 𞤮 𞤼𞤢𞥄𞤲𞤭𞤪𞤢𞥄𞤱𞤮 𞤧𞤫𞤴𞤣𞤭𞤲𞤢𞥄 𞤀𞤂𞤋𞥅.𞤑𞤮 𞤫 𞤶𞤵𞥅𞤯𞤫 𞤋𞤥𞤢𞥄𞤥 𞤝𞤀𞤃𞤉𞥅𞤐𞤋𞥅 𞤮 𞤶𞤢𞤲𞤺𞤭 𞤗𞤵𞤪𞥇𞤢𞥄𞤲𞤢 𞤫 𞤣𞤭𞥅𞤲𞤢. 𞤐𞤮 𞤼𞤭𞤶𞥆𞤢𞤲𞤮𞥅 𞤳𞤢 𞤮 𞤤𞤮𞤲𞤼𞤮𞥅 𞤥𞤮 𞤳𞤢𞤣𞤭 𞤼𞤢𞤱𞤣𞤫 𞤝𞤀𞤃𞤉𞥅𞤐𞤋𞥅 𞤩𞤵𞥅𞤪𞤲𞤭𞥅 𞤣𞤵𞥅𞤩𞤭 𞥘𞥕.


𞤏𞤵𞤪𞤭𞤲 𞤳𞤮 𞤝𞤀𞤃𞤉𞥅𞤐𞤋𞥅 𞤱𞤮𞤲𞤭 𞤧𞤢𞤦𞤵 𞤮 𞤤𞤢𞥄𞤥𞤢𞥄𞤣𞤫 𞤋𞤪𞤢𞤐 𞤲𞤣𞤫 𞤮𞤲 𞤦𞤢𞤥𞤦𞤢𞤲𞥆𞤮𞥅 𞤥𞤮 𞤳𞤢 𞤧𞤵𞤩𞤮 𞤱𞤢𞤯𞤢𞥄𞤲𞤺𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥑. 𞤌𞤥𞤮 𞤫𞤩𞥆𞤵𞤲𞤮𞥅 𞤣𞤢𞤪𞤢𞤺𞤮𞤤 𞤫 𞤧𞤵𞤩𞤲𞤺𞤮 𞤧𞤢𞥄𞤼𞤭𞥅𞤲𞤺𞤮 𞤲𞤺𞤮𞤲 𞤥𞤢𞤱𞤪𞤭 𞤬𞤭 𞤸𞤢𞤨𞥆𞤵 𞤯𞤭𞤯𞤢𞤩𞤵.


𞤑𞤮 𞤃𞤓𞤖𞤀𞤃𞥆𞤀𞤁 𞤃𞤓𞤑𞤄𞤀𞤈⹁ 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲 𞤱𞤮𞤲𞤭 𞤳𞤮 𞤤𞤮𞤲𞤼𞤭𞥅 𞤥𞤮 𞤸𞤢𞥄 𞤧𞤵𞤩𞤲𞤺𞤮 𞤸𞤫𞤧𞤮 𞤱𞤢𞤯𞤫𞥅 𞤫 𞤲𞤣𞤫𞤪 𞤦𞤢𞥄𞤤𞤯𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭.
𞤙𞤢𞥄𞤱𞤮𞥅𞤪𞤫 𞤃𞤓𞤖𞤀𞤃𞥆𞤀𞤁𞤓 𞤄𞤀𞤒𞤋𞤂𞥆𞤌 𞤔𞤀𞤂𞥆𞤌⹁ 𞤤𞤮𞤤𞥆𞤭𞤪𞤯𞤮 𞤥𞤢𞤤𞥆𞤢 𞤢𞤲𞤣𞤭𞤪𞤢𞥄𞤯𞤮 𞤘𞤋𞤍𞤌 𞤊𞤓𞤂𞤇𞤉 𞤸𞤵𞥅𞤩𞤭𞥅 𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑𞥗 𞤁𞤵𞥅𞤶𞤮 𞥒𞥐𞥒𞥔 𞤳𞤢 𞤻𞤢𞥄𞤱𞤭𞤪𞤣𞤵 𞤑𞤢𞤤𞤵𞤥⹁ 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭.


𞤑𞤮 𞤻𞤢𞤤𞤲𞤣𞤫 𞥑𞥙 𞤔𞤮𞤤𞤮 𞥒𞥐𞥒𞥒⹁ 𞤘𞤭𞤯𞤮 𞤊𞤵𞤤𞤩𞤫 𞤲𞤢𞤲𞤺𞤢𞤲𞤮𞥅 𞤫 𞤲𞤣𞤫𞤪 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤅𞤢𞤸𞤪𞤫𞤳𞤢𞤤𞤭⹁ 𞤶𞤫𞤴𞤢𞥄𞤲𞤣𞤫 𞤅𞤢𞤸𞤪𞤫 𞤇𞤮𞤴𞤯𞤮 𞤲𞤣𞤫𞤪 𞤚𞤵𞤬𞤵𞤲𞤣𞤫 𞤑𞤵𞤲𞤣𞤢𞥄𞤪𞤢. 𞤇𞤢𞥄𞤱𞤮 𞤩𞤫 𞤲𞤢𞤲𞤺𞤵𞤣𞤫 𞤥𞤮⹁ 𞤩𞤫 𞤲𞤢𞤩𞤭 𞤥𞤮 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭. 𞤇𞤫 𞤬𞤢𞤱𞤭 𞤥𞤮 𞤊𞤫𞤱𞤶𞤮𞤣𞤫𞤺𞤮𞤤 𞤣𞤢𞤪𞤼𞤢𞤺𞤮𞤤 𞤤𞤢𞥄𞤥𞤵 𞤤𞤫𞤴𞤣𞤭 𞤲𞤣𞤭𞤲. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤸𞤢𞤪𞤭 𞤮𞤥𞤮 𞤧𞤮𞤳𞤢𞥄.


𞤑𞤮 𞤻𞤢𞤤𞤲𞤣𞤫 𞥒𞥕 𞤃𞤮𞤪𞤧𞤮 𞥒𞥐𞥒𞥓⹁ 𞤴𞤭𞤥𞤩𞤫 𞤩𞤫𞤲 𞤸𞤵𞤥𞤨𞤭𞤼𞤭𞥅 𞤳𞤮 𞤤𞤢𞥄𞤩𞤭 𞤬𞤢𞥄𞤣𞤫 𞤫 𞤘𞤋𞤍𞤌 𞤊𞤓𞤂𞤇𞤉⹁ 𞤲𞤣𞤫 𞤮 𞤴𞤢𞤤𞤼𞤵𞤲𞤮𞥅 𞤴𞤫𞥅𞤧𞤮 𞤳𞤭𞥅𞤼𞤮𞥅𞤱𞤮 𞤙𞤢𞥄𞤱𞤭𞤪𞤣𞤵 𞤑𞤢𞤤𞤵𞤥 𞤲𞤣𞤵𞤲. 𞤐𞤣𞤫𞤲 𞤻𞤢𞤤𞤲𞤣𞤫⹁ 𞤮 𞤬𞤢𞤱𞤢𞥄 𞤉𞤼𞤢𞥄𞤪𞤫 𞤸𞤭𞤨𞥆𞤢𞤺𞤮𞤤 𞤫 𞤬𞤫𞤱𞤶𞤮𞤣𞤫𞥅𞤺𞤮𞤤 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲. 𞤘𞤭𞤦𞤭 𞤮𞤲𞤼𞤵𞤥𞤢 𞤲𞤮𞤲⹁ 𞤸𞤢𞤪𞤭 𞤮𞤥𞤮 𞤶𞤮𞥅𞤳𞤢𞥄 𞤳𞤮 𞤢𞤤𞤣𞤢𞥄 𞤫 𞤻𞤢𞥄𞤱𞤫𞥅𞤣𞤫.


𞤙𞤢𞥄𞤱𞤫𞥅𞤣𞤫 𞤥𞤢𞤳𞥆𞤮 𞤫 𞤩𞤫 𞤮 𞤧𞤮𞤳𞤭𞤣𞤢𞥄 𞤩𞤫𞤲 𞤬𞤵𞤯𞥆𞤢𞥄𞤣𞤫 𞤱𞤮𞥅 𞤫 𞤕𞤮𞤤𞤼𞤮 𞥒𞥐𞥒𞥔. 𞤑𞤮 𞤫 𞤃𞤢𞤱𞤲𞤣𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤼𞤭𞤥𞥆𞤭. 𞤒𞤓𞤅𞤓𞤊 𞤑𞤀𞤃𞤀𞤈𞤀𞥄⹁ 𞤻𞤢𞥄𞤱𞤭𞤲𞤣𞤮𞤼𞤮𞥅𞤯𞤮 𞤤𞤢𞥄𞤥𞤵 𞤲𞤺𞤵𞤲⹁ 𞤤𞤢𞤲𞤣𞤭𞤳𞤫 𞤑𞤭𞥅𞤼𞤮𞥅𞤱𞤮 𞤮𞤲 𞤧𞤮𞤳𞤵𞤺𞤮𞤤 𞤘𞤋𞤍𞤌 𞤊𞤓𞤂𞤇𞤉 𞤫𞤥𞤦𞤫𞤪𞤫 𞤤𞤫𞤦𞥆𞤭 𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤭. 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤸𞤢𞤲𞤣𞤫⹁ 𞤻𞤢𞤤𞤲𞤣𞤫 𞥑𞥙 𞤁𞤵𞥅𞤶𞤮 𞥒𞥐𞥒𞥔⹁ 𞤼𞤭𞤥𞥆𞤭 𞤤𞤫𞤦𞥆𞤭 𞥑𞥘 𞤺𞤭𞤦𞤭 𞤮 𞤧𞤮𞤳𞤢𞥄⹁ 𞤸𞤢𞤪𞤢𞤴 𞤶𞤵𞤳𞥆𞤫𞤪𞤫 𞤲𞤣𞤫𞤲 𞤼𞤭𞤥𞥆𞤭𞥅. 𞤑𞤮𞤲𞤮 𞤳𞤭𞥅𞤼𞤮𞥅𞤱𞤮 𞤮𞤲 𞤼𞤢𞤦𞤭𞤲𞤼𞤭𞤲𞤢𞥄𞤤𞤭 𞤤𞤢𞤲𞤣𞤢𞤤 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤤𞤢𞥄𞤥𞤵 𞤲𞤺𞤵𞤲 𞤼𞤢𞤸𞤮. 𞤑𞤮 𞤫 𞤥𞤢𞤱𞤲𞤣𞤫 𞤧𞤢𞥄𞤼𞤭𞥅𞤲𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥒𞥔 𞤁𞤵𞥅𞤶𞤮 𞥒𞥐𞥒𞥔⹁ 𞤳𞤭𞥅𞤼𞤮𞥅𞤪𞤫 𞤲𞤣𞤫𞤲 𞤩𞤢𞤲𞤺𞤢𞤼𞤢. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤢𞤲𞤣𞤮𞤼𞤮𞥅 𞤧𞤭 𞤘𞤋𞤍𞤌 𞤊𞤓𞤂𞤇𞤉 𞤸𞤫𞤩𞤼𞤭𞤼𞤢𞤴 𞤸𞤮𞥅𞤪𞤫 𞤥𞤵𞥅𞤯𞤵𞤲.


𞤖𞤮𞥅𞤪𞤫 𞤳𞤮 𞤮 𞤼𞤮𞤪𞤭𞥅 𞤴𞤮 𞤘𞤋𞤍𞤌 𞤊𞤓𞤂𞤇𞤉 𞤧𞤮𞤳𞤫 𞤤𞤫𞤦𞥆𞤭 𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤭⹁ 𞤙𞤢𞥄𞤱𞤭𞤲’𞤣𞤮𞤼𞤮𞥅𞤯𞤮 𞤮𞤲⹁ 𞤲𞤮 𞤼𞤮𞤪𞤭𞥅 𞤳𞤢𞤣𞤭 𞤴𞤮 𞤘𞤋𞤍𞤌 𞤊𞤓𞤂𞤇𞤉 𞤼𞤮𞤽𞤢𞤲𞤫 𞤸𞤵𞥅𞤱𞤼𞤮𞤪𞤺𞤮𞤤 𞤲𞤶𞤵𞤩𞥆𞤵𞤤𞤫 𞤶𞤮𞤳𞥆𞤮𞤲’𞤣𞤭𞤪𞤫 𞤯𞤫𞤲 𞤫𞤥𞤦𞤫𞤪𞤫 𞤣𞤵𞥅𞤩𞤭 𞤶𞤮𞤱𞤭.


𞤑𞤮 𞤴𞤭𞤥𞤩𞤫 𞤲𞤶𞤫𞥅𞤯𞤭𞤯𞤮 𞤱𞤮𞤲𞤭 𞤳𞤮 𞤤𞤢𞥄𞤥𞤵 𞤲𞤺𞤵𞤲 𞤭𞤥𞥆𞤢𞤲𞤭𞤲𞤮𞥅. 𞤑𞤮𞤲𞤮 𞤲𞤺𞤵 𞤱𞤢𞥄𞤱𞤢𞥄𞤲𞤮 𞤱𞤢𞤯𞤵𞤣𞤫 𞤶𞤵𞤲𞤺𞤮 𞤫 𞤯𞤭𞤯𞤮 𞤫 𞤥𞤢𞤩𞥆𞤫. 𞤇𞤫𞥅 𞤬𞤮𞤨 𞤲𞤮 𞤼𞤢𞤱𞤢𞥄 𞤫 𞤥𞤮𞤶𞤮𞤦𞤫𞤪𞤫 𞤃𞤌𞥅𞤁𞤋 𞤅𞤌𞤈𞤋 𞤄𞤀𞤈𞤋 𞤱𞤭𞤴𞤫𞤼𞤫𞥅𞤲𞤣𞤫 𞤅𞤉𞥊.𞤋.𞤉𞤊.𞤁𞤉𞥊 (CIFD).


𞤖𞤢𞤳𞥆𞤵𞤲’𞤣𞤫 𞤳𞤢𞤥𞤩𞤫 𞤧𞤮𞤳𞤭𞤣𞤢𞤲𞤮𞥅𞤩𞤫 𞤩𞤫𞤲⹁ 𞤳𞤮 𞤃𞤓𞤖𞤀𞤃𞥆𞤀𞤁𞤓 𞤄𞤀𞤒𞤋𞤂𞥆𞤌 𞤐𞤄𞤀𞤂𞤁𞤉⹁ 𞤤𞤢𞥄𞤼𞤭𞥅𞤯𞤮 𞤮𞤲 𞤧𞤮𞥅𞤪𞤭𞥅𞤶𞤮 𞤫 𞤥𞤢𞤩𞥆𞤫⹁ 𞤱𞤮𞤲𞤭 𞤳𞤮 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤮𞤲 𞤼𞤮𞤪𞤭𞥅 𞤴𞤮 𞤢𞤷𞥆𞤭𞤼𞤫 𞤸𞤢𞤪𞤢 𞤬𞤢𞤱𞤢𞥄𞤳𞤢 𞤸𞤵𞥅𞤲𞤣𞤫⹁ 𞤸𞤮𞥅𞤼𞤭 𞤳𞤢𞤣𞤭 𞤮 𞤶𞤮𞤺𞤲𞤭𞤼𞤫𞥅 𞤸𞤢𞤳𞥆𞤫𞥅𞤶𞤭 𞤥𞤢𞤳𞥆𞤮 𞤯𞤭𞤲 𞤬𞤮𞤨. 𞤌 𞤤𞤢𞤲𞤣𞤢𞤲𞤭𞥅 𞤩𞤫𞤴𞤢 𞤼𞤢𞤼𞤮 𞤧𞤮𞤳𞤫𞥅𞤣𞤫 𞤤𞤫𞤦𞥆𞤭 𞤲𞤮𞥅𞤺𞤢𞤴. 𞤇𞤫𞤲 𞤳𞤮 𞤃𞤓𞤖𞤀𞤃𞥆𞤀𞤁𞤓 𞤂𞤀𞤃𞤀𞤈𞤀𞥄𞤐𞤀 𞤐𞤘𞤉𞤅𞤉 𞤫 𞤀𞤂𞤊𞤀𞥄 𞤀𞤄𞤁𞤓𞤂𞥆𞤀𞥄𞤖𞤋 𞤔𞤀𞤂𞥆𞤌 𞤳𞤢𞤻𞤵𞤲 𞤫 𞤃𞤓𞤖𞤀𞤃𞥆𞤉𞤁 𞤅𞤌𞥅. 𞤀𞤥𞥆𞤢𞥄 𞤲𞤮𞤲 𞤩𞤫𞥅 𞤯𞤭𞤯𞤮 𞤤𞤢𞥄𞤱𞤭𞥅𞤩𞤫⹁ 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤮𞤲 𞤤𞤢𞤲𞤣𞤭𞤳𞤫 𞤴𞤮 𞤩𞤫 𞤧𞤮𞤳𞤫 𞤣𞤵𞥅𞤩𞤭 𞤧𞤢𞤨𞥆𞤮 𞤻𞤢𞤤𞤲𞤣𞤫 𞤩𞤫 𞤲𞤢𞤲𞤺𞤢𞥄 𞤱𞤮𞥅.


𞤚𞤫𞤬𞤢𞤲𞤢𞤴𞤩𞤫 𞤥𞤢𞤤𞥆𞤢 𞤬𞤢𞤦𞤼𞤭𞤲𞤢𞤲𞤼𞤮𞥅𞤩𞤫 𞤩𞤫𞤲 𞤘𞤋𞤍𞤌 𞤊𞤓𞤂𞤇𞤉 𞤫 𞤧𞤮𞤳𞤭𞤣𞤢𞥄𞤩𞤫 𞤥𞤢𞤳𞥆𞤮⹁ 𞤤𞤢𞤲𞤣𞤭𞤳𞤫 𞤳𞤭𞥅𞤼𞤮𞤱𞤮 𞤮𞤲 𞤢𞤷𞥆𞤭𞤼𞤵𞤺𞤮𞤤 𞤩𞤫 𞤳𞤮 𞤢𞤤𞤣𞤢𞥄 𞤫 𞤶𞤵𞤳𞥆𞤫𞤪𞤫⹁ 𞤶𞤮𞤺𞤲𞤭𞤼𞤢𞤩𞤫 𞤳𞤢𞤣𞤭 𞤸𞤢𞤳𞥆𞤫𞥅𞤶𞤭 𞤥𞤢𞤩𞥆𞤫 𞤯𞤭𞤲.𞤔𞤮𞥅𞤲𞤭 𞤳𞤮 𞤳𞤭𞥅𞤼𞤮𞥅𞤱𞤮 𞤮𞤲 𞤸𞤫𞤯𞤢𞥄 𞤻𞤢𞤤𞤲𞤣𞤫 𞥒𞥔 𞤁𞤵𞥅𞤶𞤮.
𞤑𞤮 𞤘𞤭𞤲𞤫 𞤧𞤢𞤤𞤢𞤲𞤢𞥄 𞤳𞤮𞤲 𞤺𞤭𞤦𞤭 𞥑𞥙𞥙𞥓 𞤸𞤢𞤴 𞤢𞤣𞤮 𞤮𞤲𞤼𞤵𞤥𞤢⹁ 𞤳𞤮 𞤯𞤵𞤥 𞤅𞤫𞤲𞤫𞤺𞤢𞤤 𞤴𞤫𞤯𞤭 𞤴𞤭𞤥𞤩𞤫 𞤥𞤵𞥅𞤯𞤵𞤲 𞤩𞤫𞤲 𞤳𞤢𞤣𞤭: 𞤤𞤮𞤲𞤼𞤮𞤲𞥋𞤣𞤭𞤪𞤢𞤤 𞤁𞤭𞥅𞤧𞤲𞤢𞤲𞤳𞤮𞤱𞤢𞤤 𞤳𞤢 𞤤𞤢𞥄𞤥𞤵.
𞤖𞤮𞥅𞤪𞤫 𞤯𞤵𞤥⹁ 𞤳𞤮 𞤣𞤢𞤪𞤭𞤲𞤮𞥅𞤯𞤮 𞤮𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤤𞤢𞥄𞤥𞤵 𞤲𞤺𞤵𞤲 𞤱𞤮𞤲𞤭 𞤳𞤮 𞤣𞤵𞤪𞤱𞤢𞤲𞤮𞥅𞤱𞤮 𞤤𞤭𞤣𞥆𞤮 𞤲𞤺𞤮𞤲 𞤬𞤮𞥅𞤤𞤭 𞤫 𞤴𞤢𞤸𞤢𞤲𞤣𞤫 𞤱𞤮𞥅𞤼𞤫𞤪𞤫 𞤨𞤫𞤼. 𞤄𞤀𞤅𞤋𞥅𞤈𞤓 𞤔𞤌𞥅𞤃𞤀𞤒 𞤊𞤀𞥄𞤒 𞤬𞤮𞥅𞤤𞤭𞥅 𞤀𞤊𞤃𞤀𞤁𞤓 𞤄𞤀𞥄 𞤫 𞤧𞤵𞤩𞤲𞤺𞤮 𞤱𞤢𞤯𞤵𞤲’𞤺𞤮 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥕 𞤐𞤄𞤮𞥅𞤴𞤮 𞥒𞥐𞥒𞥔 𞤬𞤭𞥅 𞤤𞤮𞤲𞤼𞤢𞤺𞤮𞤤 𞤃𞤀𞤑𞤋 𞤅𞤀𞥄𞤂.
 𞤅𞤫𞤲𞤫𞤺𞤢𞤤𞤲𞤢𞥄𞤩𞤫 𞤩𞤫𞤲 𞤧𞤫𞤴𞤲𞤢𞥄𞤥𞤢. 𞤅𞤫𞥅𞤪𞤢𞥄𞤤𞤭⹁ 𞤅𞤫𞤲𞤫𞤺𞤢𞤤 𞤲𞤮 𞤭𞤼𞥆𞤭𞤲𞤼𞤭𞤲𞤭 𞤸𞤢𞤳𞥆𞤵𞤲𞥋𞤣𞤫 𞤤𞤫𞤴𞤯𞤫 𞤂𞤢𞤸𞤫𞥅𞤪𞤭 𞤯𞤫 𞤊𞤢𞤪𞤢𞤲𞤧𞤭 𞤳𞤢𞤪𞤸𞤵𞤲𞤮𞥅. 𞤖𞤢𞤲𞤣𞤫⹁ 𞤧𞤫𞤲𞤫𞤺𞤢𞤤𞤲𞤢𞥄𞤶𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤳𞤮 𞤬𞤢𞥄𞤪𞤮𞤪𞤢⹁ 𞤦𞤢𞤽𞥆𞤫 𞤱𞤮𞥅 𞤦𞤢𞤽𞥆𞤫 𞤯𞤫 𞤮 𞤸𞤭𞤳𞥆𞤮𞤪𞤭 𞤫 𞤣𞤢𞤱𞤪𞤮.
𞤐𞤣𞤫 𞤯𞤵𞤥 𞤲𞤮 𞤱𞤢𞤯𞤢 𞤅𞤫𞤲𞤫𞤺𞤢𞤤⹁ 𞤴𞤮𞤺𞤢 𞤫 𞤺𞤭𞤲𞤫𞤲𞤢𞥄𞤩𞤫⹁ 𞤩𞤫 𞤪𞤫𞤪𞤯𞤢𞤲𞤢𞥄𞤲𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤴𞤫𞤪𞤵 𞤳𞤮 𞤬𞤫𞤰𞥆𞤭 𞤸𞤢𞤲𞤣𞤫 𞤅𞤉𞤲𞤫𞤺𞤢𞤤 𞤫 𞥒𞥐𞥑𞥐⹁ 𞤲𞤮 𞤱𞤫𞤤𞤼𞤮𞤪𞤭 𞤳𞤢𞥄𞤱𞤢𞤳𞥆𞤫 𞤯𞤫 𞤔𞤮𞥅𞤥𞤢𞥄𞤴 𞤊𞤢𞥄𞤴 𞤱𞤢𞤯𞤭.
𞤖𞤭𞤲𞤤𞤫⹁ 𞤘𞤭𞤲𞤫 𞤳𞤢𞤣𞤭 𞤲𞤮 𞤼𞤭𞤶𞥆𞤮𞤪𞤢𞤲𞤮𞥅 𞤧𞤫𞥅𞤪𞤼𞤵𞤺𞤮𞤤 𞤺𞤭𞤦𞤭 𞥒𞥐𞥑𞥐 𞤫 𞤨𞤮𞤤𞥆𞤭𞤼𞤫 𞤳𞤢𞤻𞤵𞤲 𞤫 𞤶𞤫𞤴𞤭𞤲𞤢𞤺𞤮𞤤 𞤤𞤢𞥄𞤥𞤵. 𞤑𞤮𞤲𞤮 𞤲𞤮 𞤧𞤵𞤲𞤭𞤲𞤭 𞤼𞤢𞤱𞤵𞤣𞤫 𞤴𞤮𞤺𞤢 𞤫 𞤘𞤭𞤲𞤫𞥅𞤩𞤫 𞤩𞤫𞤲⹁ 𞤲𞤮 𞤣𞤢𞤪𞤢𞤲𞤭𞥅 𞤳𞤮 𞤸𞤢𞥄𞤲𞤢𞥄 𞤣𞤢𞤪𞤢𞤲𞤫𞥅𞤣𞤫⹁ 𞤦𞤢𞤥𞤦𞤢𞤲𞤭 𞤲𞤣𞤫𞥅 𞤮𞥅𞤻𞤢𞥄𞤪𞤫 𞤱𞤢𞤯𞤵𞤲𞥋𞤣𞤫 𞥒𞥐𞥒𞥐 𞤧𞤢𞤦𞤵 𞤩𞤫𞤪𞤲𞤣𞤫 𞤦𞤮𞤲𞤣𞤫 𞤫 𞤥𞤭𞥅𞤶𞤮𞥅𞤶𞤭 𞤧𞤵𞥅𞤯𞤭𞥅𞤯𞤭 𞤯𞤭 𞤹𞤭𞤪𞥆𞤭𞤼𞤫𞤼𞤢𞥄𞤳𞤫.
𞤖𞤢𞤲𞤣𞤫 𞤳𞤢𞤣𞤭⹁ 𞤫𞤲 𞤸𞤫𞤱𞤼𞤭𞥅 𞤫 𞤯𞤢𞤼𞤫 𞤷𞤫𞤤𞤫 𞤷𞤢𞤺𞥆𞤢𞤤 𞤨𞤮𞤤𞥆𞤭𞤼𞤢𞤤 𞥒𞥐𞥒𞥑 𞤲𞤺𞤢𞤤 𞤸𞤢𞥄𞤲𞤵𞤲𞤮𞥅𞤲𞤺𞤢𞤤 𞤬𞤫𞥅𞤱𞤲𞤭𞤼𞤵𞤣𞤫 𞤺𞤮𞥅𞤨𞤮𞤤 𞥒𞥐𞥒𞥐 𞤲𞤺𞤮𞤤. 𞤐𞤮 𞤴𞤵𞤪𞤥𞤭𞤲𞤭 𞤳𞤢 𞤼𞤢𞤱𞤢𞤼𞤢⹁ 𞤯𞤮𞥅 𞤴𞤮 𞤫𞤲 𞤺𞤮𞤤𞥆𞤵 𞤲𞤮 𞤪𞤵𞤼𞥆𞤮𞤪𞤮𞤯𞤫𞤲 𞤫 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤫𞤯𞤫𞤲 𞤵𞤳𞥆𞤭𞥅 𞤫 𞤺𞤮𞤤𞥆𞤫 𞤨𞤵𞤴𞤲𞤣𞤢𞤲 𞤬𞤭𞥅 𞤼𞤵𞤲 𞤲𞤫𞥅𞤩𞤲𞤵𞤼𞤵𞤺𞤮𞤤 𞤤𞤢𞥄𞤥𞤵 𞤤𞤵𞤥𞤦𞤮 𞤲𞤺𞤮𞤲.
𞤍𞤵𞤲𞤤𞤫⹁ 𞤧𞤭 𞤲𞤺𞤮𞥅 𞤬𞤮𞤤𞥆𞤮 𞤲𞤮 𞤶𞤮𞤳𞥆𞤮𞤲𞥋𞤣𞤭𞤪𞤲𞤮𞥅 𞤫 𞤢𞤪𞤼𞤭𞤪𞤺𞤮𞤤 𞤤𞤢𞥄𞤥𞤵 𞤣𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤺𞤵𞤲⹁ 𞤯𞤵𞤥 𞤱𞤢𞤤𞥆𞤢𞤴𞤲𞤮 𞤫𞤲 𞤼𞤢𞤦𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤶𞤢𞤩𞤼𞤵𞤺𞤮𞤤 𞤤𞤢𞥄𞤥𞤵 𞤫 𞤶𞤫𞤴𞤭𞤲𞤢𞤺𞤮𞤤 𞤲𞤺𞤵⹁ 𞤶𞤢𞤩𞤫𞤼𞤢𞥄𞤳𞤫 𞤸𞤢𞤲𞤣𞤫 𞤳𞤢𞤣𞤭 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲. 𞤑𞤮𞤲𞤮 𞤶𞤭𞤳𞥆𞤵𞥅𞤶𞤭 𞤦𞤮𞤲𞤯𞤭⹁ 𞤲𞤮 𞤶𞤵𞥅𞤼𞤭 𞤦𞤢𞥄𞤤𞤯𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲.
𞤅𞤭 𞤱𞤮𞤲𞤢𞥄 𞤯𞤵𞤲⹁ 𞤫𞤲 𞤬𞤮𞤨 𞤫𞤯𞤫𞤲 𞤢𞤲𞤣𞤭 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤁𞤮𞤧𞤼𞤫𞤪𞤫 𞥒𞥐𞥑𞥐 𞤱𞤮𞤲𞤭 𞤧𞤢𞤦𞤵 𞤮𞥅𞤻𞤢𞥄𞤪𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤣𞤫𞤲⹁ 𞤳𞤮 𞤣𞤵𞥅𞤣𞤫𞤪𞤫 𞤬𞤭𞥅 𞤤𞤢𞥄𞤥𞤵. 𞤅𞤭 𞤳𞤮 𞤴𞤮 𞤺𞤮𞥅𞤲𞤺𞤢 𞤳𞤢𞤲 𞤸𞤢𞥄𞤤𞤫⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤤𞤢𞥄𞤼𞤢𞤲𞤮𞥅𞤳𞤭 𞤲𞤫𞤯𞥆𞤮 𞤤𞤢𞥄𞤥𞤵 𞤳𞤢 𞤼𞤭𞤺𞤭𞤼𞤭𞤺𞤭⹁ 𞤥𞤢𞥄𞤨𞤭𞤲𞤮𞥅𞤯𞤮 𞤲𞤮 𞤢𞥄𞤱𞤭𞤪𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤣𞤫𞤥𞤮𞤳𞤢𞤪𞤢𞥄𞤳𞤵 𞤲𞤺𞤵 𞤮 𞤱𞤭𞤴𞤵𞤲𞤮𞥅 𞤮𞤥𞤮 𞤴𞤢𞤲𞤺𞤢𞤲𞤭𞥅 𞤳𞤮 𞤴𞤢𞤱𞤼𞤭 𞤣𞤵𞥅𞤩𞤭 𞥓𞥐.
𞤘𞤭𞤲𞤫 𞤳𞤮 𞤷𞤢𞤯𞤫𞥅𞤤𞤫 𞤴𞤭𞤥𞤩𞤫 𞤳𞤫𞤤𞤯𞤵𞤩𞤫 𞤱𞤮𞤲𞤣𞤭 𞤫 𞤥𞤵𞤵𞤲⹁ 𞤱𞤮𞤲𞤢𞥄 𞤷𞤢𞤯𞤫𞥅𞤤𞤫 𞤧𞤢𞤪𞤯𞤭 𞤫 𞤣𞤮𞤧𞤼𞤫𞤪𞤫. 𞤖𞤢𞤴 𞤧𞤭 𞤣𞤮𞤧𞤼𞤫𞤪𞤫 𞤷𞤭𞤨𞥆𞤭𞤲𞤢𞥄𞤥𞤢 𞤫 𞤥𞤫𞥅𞤯𞤫𞤲 𞤭𞤥𞥆𞤮𞤪𞤣𞤫 𞤳𞤢 𞤑𞤢𞤥𞥆𞤵⹁ 𞤲𞤣𞤫 𞤲𞤢𞤬𞤢𞤼𞤢𞥄 𞤫𞤲 𞤬𞤵𞤧 𞤧𞤮 𞤼𞤢𞤱𞤭𞥅 𞤴𞤭𞤥𞤩𞤫 𞤸𞤢𞥄𞤲𞤵𞤩𞤫 𞤩𞤫𞤲 𞤻𞤭𞥅𞤩𞤲𞤵𞤣𞤫 𞤲𞤣𞤫 𞤤𞤢𞥄𞤩𞥆𞤭𞤲𞤢𞥄 𞤩𞤫𞤪𞤯𞤫 𞤥𞤢𞤩𞥆𞤫 𞤯𞤫𞤲.
𞤏𞤮𞤲𞤢𞥄 𞤤𞤫 𞤳𞤢𞤣𞤭 𞤫 𞤣𞤢𞤱𞤪𞤮𞥅𞤩𞤫 𞤥𞤢𞤤𞥆𞤢 𞤦𞤫𞤼𞤫𞥅𞤩𞤫 𞤷𞤢𞤯𞤫𞥅𞤤𞤫 𞤘𞤭𞤲𞤫 𞤯𞤫𞤲 𞤭𞤥𞥆𞤮𞤪𞤭. 𞤉 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤧𞤢𞤳𞥆𞤭𞤼𞤭𞥅𞤯𞤭⹁ 𞤦𞤫𞤼𞤫𞥅𞤶𞤮 (𞤧𞤭𞤱𞤭𞤤𞤶𞤮) 𞤤𞤢𞥄𞤥𞤢𞥄𞤳𞤭 𞤘𞤭𞤲𞤫 𞤧𞤭 𞤱𞤮𞤲𞤢𞥄 𞤯𞤭𞥅 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤺𞤮𞤮 𞤯𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤢𞤯𞤭 𞤳𞤢 𞤤𞤢𞥄𞤥𞤵. 𞤑𞤮 𞤯𞤵𞤥 𞤱𞤮𞤲𞤭⹁ 𞤫 𞤲𞤣𞤫𞤪 𞤳𞤮 𞤩𞤢𞤣𞤲𞤭 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭⹁ 𞤢𞤪𞤣𞤢𞥄𞤳𞤭 𞤤𞤫𞤴𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲 𞤧𞤭 𞤱𞤮𞤲𞤢𞥄 𞤧𞤮𞥅𞤪𞤭𞥅𞤩𞤫: 𞤘𞤭𞤦𞤭 𞤂𞤢𞤲𞤧𞤢𞤲𞤢 𞤑𞤮𞤲𞤼𞤫 𞤸𞤢𞥄 𞤸𞤫𞤱𞤼𞤭 𞤁𞤢𞤣𞤭𞤧 𞤑𞤢𞤥𞤢𞤪𞤢⹁ 𞤸𞤭𞤳𞥆𞤭𞥅 𞤯𞤮𞤲 𞤅𞤫𞥅𞤳𞤵𞤦𞤢𞥄 𞤑𞤮𞤲𞤢𞤼𞤫𞥅 𞤸𞤢𞥄 𞤫 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤸𞤢𞤲𞤣𞤫.
𞤅𞤮𞥅𞤪𞤭 𞤩𞤢𞥄𞤱𞤮 𞤧𞤮𞥅𞤪𞤭⹁ 𞤸𞤮𞥅𞤪𞤫 𞤯𞤵𞤥⹁ 𞤲𞤮 𞤱𞤮𞥅𞤣𞤭 𞤬𞤢𞥄𞤤𞤢𞥄𞤩𞤫 𞤴𞤮 𞤫𞤲 𞤺𞤮𞤥𞤯𞤭𞤲 𞤱𞤮𞤲𞤣𞤫𞤥𞤢 𞤶𞤭𞥅𞤩𞤮𞤤𞤣𞤵 𞤘𞤭𞤲𞤫 𞤲𞤣𞤵𞤲 𞤳𞤮 𞤫 𞤣𞤢𞤱𞤪𞤮𞥅𞤩𞤫 𞤩𞤫𞤲 𞤬𞤢𞤱𞤭𞥅؟
𞤉𞤯𞤫𞤲 𞤸𞤢𞥄𞤲𞤭 𞤢𞤲𞤣𞤵𞤣𞤫⹁ 𞤤𞤢𞥄𞤥𞤵 𞤧𞤮𞥅𞤪𞤭 𞤱𞤢𞤯𞤢𞥄𞤳𞤭. 𞤅𞤵𞤳𞤢𞥄𞤩𞤫 𞤀𞤬𞤪𞤭𞤳 𞤩𞤫𞤲 𞤢𞤲𞤣𞤵𞤲𞤮 𞤯𞤵𞤲 𞤲𞤫𞥅𞤩𞤭𞥅. 𞤑𞤮 𞤯𞤵𞤥 𞤢𞤣𞥆𞤵𞤲𞤮𞥅 𞤴𞤮 𞤩𞤫 𞤥𞤵𞤪𞤼𞤵 𞤫 𞤳𞤭𞤼𞤢𞥄𞤤𞤫 𞥑𞥙𞥙𞥐 𞤸𞤢𞥄 𞤫 𞤬𞤵𞤯𞥆𞤮𞥅𞤣𞤫 𞤳𞤭𞤼𞤢𞥄𞤤𞤫 𞥒𞥐𞥐𞥐 𞤬𞤭𞥅 𞤸𞤢𞤲𞤣𞤭𞤲𞤺𞤮𞤤 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤪𞤵𞤼𞥆𞤮𞥅 𞤳𞤢 𞤣𞤢𞥄𞤳𞤢𞥄𞤶𞤭. 𞤌𞤲𞤼𞤵𞤥𞤢 𞤲𞤵𞤲⹁ 𞤳𞤮 𞤧𞤮𞥅𞤪𞤭 𞤤𞤢𞥄𞤥𞤭𞤲𞤮𞥅 𞤫 𞤳𞤮 𞤸𞤫𞥅𞤱𞤭 𞤫 𞤤𞤫𞤴𞤯𞤫 𞤖𞤭𞥅𞤪𞤲𞤢 𞤀𞤬𞤪𞤭𞤳 𞤯𞤫𞤲.
𞤏𞤮𞤲𞤢𞥄 𞤣𞤮𞥅 𞤴𞤮 𞤫𞤲 𞤴𞤫𞤶𞥆𞤭𞤼𞤵⹁ 𞤧𞤭𞤳𞥆𞤫𞤲 𞤱𞤮𞤲𞤣𞤫𞤥𞤢 𞤫𞤲 𞤥𞤫𞥅𞤯𞤢𞥄𞤤𞤭 𞤤𞤢𞥄𞤥𞤵 𞤧𞤮𞥅𞤪𞤭 𞤼𞤢𞤸𞤮. 𞤉𞤲 𞤴𞤢𞤲𞤺𞤮𞤣𞤭𞤲𞤮𞤳𞤫 𞤫 𞤥𞤵𞥅𞤯𞤵𞤲 𞤸𞤢𞥄 𞤼𞤢𞤱𞤵𞤯𞤫𞤲 𞤶𞤢𞤳𞤢 𞤤𞤢𞥄𞤥𞤵 𞤧𞤮𞥅𞤪𞤭⹁ 𞤳𞤮 𞤸𞤢𞤧𞤭𞥅 𞤳𞤮𞤲⹁ 𞤳𞤮 𞤲𞤺𞤵 𞤥𞤢𞤧𞤭𞥅𞤦𞤮 𞤲𞤺𞤮 𞤫𞤲 𞤴𞤫𞤤𞤢𞥄𞤳𞤭 𞤴𞤮 𞤬𞤭𞤤𞥆𞤮.
𞤉𞤯𞤫𞤲 𞤸𞤢𞥄𞤲𞤭 𞤬𞤭𞥅𞤲𞤢𞥄𞤣𞤫 𞤫 𞤳𞤮 𞤬𞤫𞤰𞥆𞤭 𞤳𞤮𞤲⹁ 𞤬𞤭𞤩𞤫𞤲 𞤱𞤢𞤳𞥆𞤭𞤤𞤢𞤲𞤢𞤺𞤮𞤤 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤢𞤪𞤣𞤭𞤲𞤢 𞤳𞤮𞥅𞤸𞤮𞥅𞤩𞤫 𞤧𞤮𞥅𞤦𞤫𞥅𞤩𞤫⹁ 𞤱𞤭𞤳𞥆𞤮𞥅 𞤤𞤢𞥄𞤥𞤵𞥅𞤶𞤭 𞤲𞤶𞤢𞤺𞥆𞤵 𞤬𞤮𞤼𞤭 𞤧𞤭 𞤳𞤮 𞤧𞤮𞥅𞤪𞤭 𞤥𞤢𞤤𞥆𞤢 𞤳𞤮 𞤦𞤫𞤼𞤫.
𞤑𞤵𞤯𞤮𞤤 𞤀𞤦𞤣𞤵𞤤𞥆𞤢𞥄𞤸𞤭 𞤔 𞤄𞤀𞤈𞤋
𞤑𞤮 𞤤𞤫𞤱𞤪𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲 𞤱𞤮𞤲𞤭 𞤤𞤫𞤱𞤪𞤵 𞤶𞤫𞥅𞤲𞤢𞤴𞤢𞤩𞤵𞤪𞤵 𞤸𞤭𞤼𞤢𞥄𞤲𞤣𞤫 𞤲𞤣𞤫𞤲. 𞤑𞤮 𞤫 𞤥𞤢𞤴𞤪𞤵 𞤳𞤢𞤣𞤭 𞤗𞤵𞤪𞥇𞤢𞥄𞤲𞤢𞥄𞤪𞤫 𞤲𞤣𞤫𞤲 𞤼𞤫𞤤𞥆𞤭𞤲𞤢𞥄. 𞤏𞤢𞤲𞤮 𞤯𞤭𞤴𞤢 𞤤𞤫𞤦𞥆𞤭 𞤥𞤢𞤸𞤭𞥅𞤯𞤭 𞤫 𞤤𞤫𞤱𞤤𞤫𞤱𞤢𞤤 𞤲𞤺𞤢𞤤⹁ 𞤤𞤫𞤱𞤪𞤵 𞤧𞤵𞥅𞤥𞤢𞤴𞤫𞥅 𞤳𞤮 𞤦𞤢𞥄𞤤𞤯𞤫 𞥒𞥙 𞤱𞤢𞤤𞥆𞤢 𞥓𞥐 𞤼𞤭𞤥𞥆𞤭𞤪𞤼𞤢.
𞤔𞤵𞥅𞤤𞤯𞤮 𞤳𞤢𞤤𞤢 𞤸𞤫𞤤𞥆𞤭𞤬𞤢𞥄𞤯𞤮⹁ 𞤧𞤫𞤤𞥆𞤵𞤯𞤮 𞤲𞤮 𞤱𞤢𞤯𞥆𞤭𞤲𞤢𞥄 𞤸𞤮𞥅𞤪𞤵𞤺𞤮𞤤 𞤲𞤣𞤵. 
𞤑𞤮 𞤱𞤮𞤲𞤭 𞤸𞤮𞥅𞤪𞤵𞤺𞤮𞤤⹁ 𞤳𞤮 𞤲𞤣𞤫 𞤮𞤲𞤼𞤭𞤺𞤭 𞤱𞤮𞤯𞤮𞤼𞤮𞥅 𞤻𞤢𞥄𞤥𞤣𞤵 𞤫 𞤲𞤶𞤢𞤪𞤢𞤥 𞤺𞤭𞤤𞤢 𞤳𞤢 𞤱𞤫𞥅𞤲𞤣𞤮𞥅𞤺𞤮 𞤸𞤢𞥄 𞤳𞤢 𞤥𞤵𞤼𞤢𞤤 𞤲𞤢𞥄𞤲𞤺𞤫. 𞤇𞤫𞤴𞤯𞤮 𞤱𞤮𞤲𞤯𞤮 𞤥𞤵𞥅𞤴𞤲𞤭𞤲𞤣𞤫⹁ 𞤻𞤢𞤱𞤯𞤮 𞤥𞤮 𞤱𞤢𞥄𞤱𞤢𞤼𞤢𞥄⹁ 𞤣𞤫𞤦𞥆𞤮 𞤬𞤭𞥅𞤤𞤭𞥅𞤯𞤮⹁ 𞤫 𞤧𞤫𞤼𞤫𞥅𞤶𞤮⹁ 𞤩𞤫𞥅 𞤬𞤮𞤨 𞤲𞤮 𞤴𞤢𞥄𞤲𞤢𞤲𞤢𞥄 𞤬𞤢𞤩𞥆𞤭𞤲𞤺𞤮𞤤 𞤳𞤮𞥅𞤪𞤳𞤢 𞤳𞤢𞤲 𞤸𞤢𞥄 𞤲𞤣𞤫 𞤲𞤫𞤱𞤢𞤲𞤭𞥅 𞤩𞤫 𞤱𞤮𞥅.
𞤊𞤭𞥅 𞤳𞤢𞤤𞤢 𞤸𞤮𞥅𞤪𞤵𞤺𞤮𞤤 𞤧𞤵𞥅𞤥𞤢𞤴𞤫𞥅 𞤳𞤮 𞤴𞤢𞤥𞤭𞤪𞤮𞥅𞤪𞤫 𞤭𞤥𞥆𞤮𞤪𞤲𞤣𞤫 𞤀𞤤𞤤𞤢⹁ 𞤳𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤱𞤮𞤲𞤢𞤲𞤣𞤫 𞤲𞤫𞤯𞥆𞤢𞤲𞤳𞤫. 𞤖𞤢𞤴 𞤧𞤢𞤬𞤪𞤮𞥅𞤩𞤫 𞤩𞤫𞤲 𞤱𞤭𞤲𞤣𞤢𞤲𞤢𞤴 𞤻𞤢𞤱𞤩𞤫 𞤳𞤮𞥅𞤪𞤳𞤢. 
𞤐𞤮 𞤼𞤢𞤱𞤢𞥄 𞤫 𞤲𞤢𞤬𞤮𞥅𞤶𞤫 𞤳𞤮𞥅𞤪𞤳𞤢 𞤢𞤲𞤣𞤢𞥄𞤯𞤫 𞤯𞤫𞤲:
𞤑𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲 𞤼𞤢𞤸𞤮.
𞤃𞤮 𞤸𞤮𞥅𞤪𞤭𞥅 𞤲𞤮𞤲⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤬𞤢𞤲𞤼𞤭𞤲 𞤻𞤢𞥄𞤥𞤣𞤵 𞤲𞤣𞤵𞤲 𞤳𞤢 𞤬𞤫𞤱𞤲𞤣𞤮 𞤸𞤵𞤥𞤼𞤢𞤺𞤮𞤤. 𞤏𞤮𞤲𞤢𞥄 𞤴𞤮 𞤮 𞤻𞤢𞥄𞤥𞤵 𞤫 𞤶𞤮𞥅𞤯𞤢𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤮 𞤻𞤢𞥄𞤥𞤢𞤴𞤲𞤮𞥅 𞤳𞤮𞤲 𞤬𞤮𞤨 𞤫 𞤲𞤣𞤫𞤪 𞤻𞤢𞤤𞥆𞤢𞤤 𞤲𞤺𞤢𞤤. 𞤑𞤮 𞤴𞤮 𞤮𞤲𞤼𞤭𞤺𞤭 𞤸𞤢𞤳𞤭𞤲𞤣𞤭𞤲 𞤻𞤢𞤥𞤣𞤵 𞤲𞤣𞤵𞤲⹁ 𞤯𞤵𞤯𞥆𞤭𞤲𞤮𞤪𞤢 𞤣𞤭𞤥𞤯𞤫 𞤤𞤫𞤯𞥆𞤫 𞤫 𞤳𞤢𞥄𞤳𞤭 𞤥𞤢𞤤𞥆𞤢 𞤳𞤫𞤷𞥆𞤭 𞤷𞤵𞤲𞤼𞤵𞥅𞤶𞤫 𞤯𞤭𞤲. 𞤑𞤮 𞤴𞤮 𞤮 𞤪𞤫𞥅𞤲𞤮 𞤳𞤢𞤣𞤭 𞤫 𞤬𞤢𞤲𞤼𞤭𞤲𞤺𞤮𞤤 𞤤𞤢𞤥𞤯𞤢𞤲 (𞤥𞤢𞤲𞤣𞤢𞤲) 𞤥𞤢𞥄 𞤧𞤵𞤳𞥆𞤢𞤪 (𞤨𞤫𞤪𞤳𞤢𞤲).
𞤒𞤮 𞤀𞤤𞤤𞤢 𞤲𞤫𞤱𞤭𞤲𞤢𞤲 𞤫𞤲 𞤼𞤭𞤥𞥆𞤭𞤲𞤺𞤮𞤤 𞤸𞤭𞤳𞥆𞤢⹁ 𞤌 𞤼𞤢𞤱𞤲𞤢 𞤫𞤲 𞤥𞤢𞤱𞤪𞤭.
𞤑𞤮 𞤻𞤢𞤤𞤲𞤣𞤫 𞥒𞥔 𞤐𞤄𞤮𞥅𞤴𞤮 𞤱𞤮𞤲𞤭 𞤻𞤢𞤤𞤢𞥄𞤲𞤣𞤫 𞤼𞤮𞤯𞥆𞤢𞥄𞤲𞤣𞤫 𞤲𞤣𞤫𞤲 𞤬𞤭𞥅 𞤧𞤵𞤩𞤲𞤺𞤮 𞤲𞤺𞤮𞤲 𞤅𞤉𞤐𞤉𞤘𞤀𞤂. 𞤑𞤮 𞤲𞤣𞤫𞤲 𞤻𞤢𞤤𞤢𞥄𞤲𞤣𞤫 𞤃𞤀𞤑𞤋 𞤅𞤀𞤂 𞤧𞤵𞤩𞤭𞥅 𞤩𞤢𞥄𞤱𞤮 𞤲𞤣𞤫 𞤐𞤄𞤀𞤚𞤓 𞤁𞤌𞤅𞤚𞤉𞤈𞤉𞤒𞤀𞤐𞤑𞤌𞥅𞤈𞤓 𞤲𞤣𞤵𞤲 𞤦𞤮𞤪𞤼𞤵𞤲𞤮𞥅 𞤧𞤢𞤪𞤯𞤮𞤤 𞤲𞤺𞤮𞤤 𞤧𞤢𞤪𞤯𞤮𞥅𞤩𞤫 𞤩𞤫𞤲 𞤰𞤫𞤼𞥆𞤵𞤲𞤮𞥅 𞤬𞤭𞥅 𞤣𞤭𞤪𞤼𞤭𞤲𞤺𞤮𞤤 𞤧𞤵𞤩𞤲𞤺𞤮 𞤲𞤺𞤮𞤲 𞤸𞤢𞥄 𞤻𞤢𞤤𞤲𞤣𞤫 𞥑𞥕 𞤄𞤮𞤱𞤼𞤮 𞥒𞥐𞥒𞥔.


𞤐𞤄𞤢𞤼𞤵 𞤲𞤺𞤵𞤲 𞤱𞤭𞤴𞤵𞤲𞤮 𞤱𞤮𞤲𞤣𞤫𞤥𞤢 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭  𞤅𞤉𞤐𞤉𞤘𞤀𞤂 𞤲𞤣𞤫𞤲 𞤴𞤢𞥄𞤲𞤢𞥄 𞤴𞤮 𞤸𞤢𞤨𞥆𞤵 𞤸𞤮𞥅𞤪𞤫𞥅𞤶𞤮 𞤮𞤲 𞤣𞤭𞤪𞤼𞤭𞤲𞤫 𞤸𞤢𞤴 𞤧𞤭 𞤲𞤺𞤢𞤲𞤼𞤮 𞤲𞤮 𞤱𞤮𞥅𞤣𞤭. 𞤖𞤢𞤨𞥆𞤵 𞤃𞤀𞤑𞤋 𞤅𞤀𞤂 𞤲𞤺𞤵𞤲 𞤳𞤮 𞤫 𞤦𞤢𞤺𞥆𞤫 𞤤𞤫𞤱𞤪𞤵 𞤅𞤫𞥅𞤯𞤼𞤮 𞤢𞤪𞤮𞥅𞤪𞤵 𞤯𞤮𞤮 𞤸𞤵𞥅𞤩𞤢𞤼𞤢𞥄.


𞤅𞤭 𞤕𞤵𞤩𞤢𞤤 𞤲𞤺𞤢𞤤 𞤤𞤢𞥄𞤼𞤮𞤪𞤭𞥅 𞤲𞤮 𞤫𞤩𞥆𞤭𞤪𞤢𞥄 𞤲𞤮𞤲⹁ 𞤸𞤢𞤪𞤢𞤴 𞤼𞤢𞤦𞤭𞤼𞤭𞥅 𞤓𞤅𞤃𞤀𞥄𞤐 𞤅𞤌𞤐𞤑𞤌 𞤫 𞤑𞤀𞤈𞤋𞥅𞤃 𞤏𞤀𞥄𞤁 𞤱𞤢𞥄𞤱𞤢𞤼𞤢𞥄 𞤼𞤢𞤱𞤫𞥅𞤣𞤫 𞤸𞤭𞤳𞥆𞤢.


𞤊𞤭𞥅 𞤳𞤢𞤤𞤢 𞤐𞤄𞤀𞤚𞤓 𞤁𞤌𞤅𞤚𞤉𞤈𞤉𞤒𞤀𞤐𞤑𞤌𞥅𞤈𞤓 𞤲𞤣𞤵𞤲 𞤶𞤢𞤩𞤭𞥅 𞤬𞤫𞤱𞤶𞤮𞥅𞤪𞤫 𞤃𞤀𞤑𞤋 𞤅𞤀𞤂 𞤲𞤣𞤫𞤲⹁ 𞤳𞤮𞤤𞥆𞤭𞤼𞤢𞤤 𞤬𞤭𞥅 𞤻𞤢𞤤𞤢𞥄𞤲𞤣𞤫 𞤲𞤣𞤫𞤲 𞤴𞤢𞤤𞤼𞤭𞤲𞤢𞥄𞤳𞤢 𞤼𞤢𞤸𞤮.


𞤁𞤵𞤳𞤵𞤺𞤮𞤤 (𞤑𞤢𞤥𞤨𞤢𞥄𞤻) 𞤬𞤭𞥅 𞤷𞤵𞤩𞤢𞤤 𞤲𞤺𞤢𞤤⹁ 𞤳𞤮 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥐 𞤐𞤄𞤮𞥅𞤴𞤮 𞤬𞤵𞤯𞥆𞤮𞤼𞤮𞥅. 𞤀𞤣𞤮 𞤃𞤀𞤑𞤋 𞤅𞤀𞤂 𞤬𞤭𞤩𞤵𞤣𞤫 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫⹁ 𞤮 𞤧𞤢𞥄𞤴𞤲𞤵𞤲𞤮 𞤶𞤢𞥄𞤺𞤮𞤪𞤢𞤤 𞤀𞤖𞤃𞤀𞤁𞤓 𞤄𞤀𞥄 𞤲𞤺𞤢𞤤 𞤬𞤭𞥅 𞤲𞤮 𞤮𞤲 𞤱𞤢𞥄𞤱𞤭𞤪𞤢 𞤴𞤭𞥅𞤤𞤢𞥄𞤣𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲 𞤣𞤵𞤳𞤢𞤲𞤢 𞤸𞤮𞥅𞤪𞤫 𞤥𞤵𞥅𞤯𞤵𞤲.


𞤑𞤮 𞤅𞤋𞤁𞤋𞤑𞤋 𞤑𞤀𞤄𞤀⹁ 𞤤𞤢𞥄𞤼𞤭𞤲𞤮𞥅𞤯𞤮 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤲𞤣𞤫𞤪𞤶𞤭 𞤫 𞤳𞤢 𞤳𞤭𞤧𞤢𞤤 𞤱𞤮𞤲𞤭 𞤳𞤮 𞤃𞤀𞤑𞤋 𞤅𞤀𞤂 𞤧𞤵𞤩𞤭𞥅 𞤳𞤮 𞤤𞤮𞤲𞤼𞤮𞥅 𞤀𞤖𞤃𞤀𞤁𞤓 𞤄𞤀𞥄 𞤳𞤢 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤅𞤉𞤐𞤉𞤘𞤀𞤂.
𞤃𞤮 𞤳𞤢𞤤𞤢 𞤧𞤭 𞤼𞤢𞤱𞤼𞤢𞤴𞤲𞤮 𞤥𞤮𞤶𞤮𞤦𞤫𞤪𞤫 𞤸𞤮𞤯𞤮 𞤥𞤵𞥅𞤯𞤵𞤲⹁ 𞤱𞤵𞤤𞥆𞤭𞤼𞤮𞥅 𞤼𞤮𞤲 𞤬𞤭𞥅 𞤣𞤢𞤪𞤼𞤢𞤺𞤮𞤤 𞤱𞤢𞤴𞤤𞤵𞤺𞤮𞤤 𞤭𞤲𞤯𞤫 𞤳𞤮𞤯𞤮𞥅𞤤𞤭 𞤥𞤫𞥅𞤯𞤫𞤲 𞤯𞤭𞤲⹁ 𞤯𞤵𞤥 𞤩𞤵𞤪𞤢𞤴𞤲𞤮 𞤥𞤮𞤰𞥆𞤢𞤲𞤣𞤫 𞤫𞤲.


𞤖𞤮𞤤 𞤳𞤮 𞤱𞤮𞤲𞤭 𞤲𞤢𞤬𞤮𞥅𞤪𞤫 𞤱𞤵𞤤𞥆𞤭𞤼𞤢𞤺𞤮𞤤 𞤳𞤢 𞤊𞤉𞤅𞤄𞤓𞤑 𞤯𞤮𞤮⹁ 𞤧𞤭 𞤱𞤮𞤲𞤢𞥄 𞤶𞤮𞤺𞤲𞤵𞤺𞤮𞤤 𞤱𞤮𞥅𞤬𞤵𞤩𞤫 𞤺𞤢𞤴𞤲𞤺𞤵 𞤩𞤫𞤲⹁ 𞤢𞥄𞤤𞤢𞥄𞤶𞤫 𞤯𞤫 𞤩𞤫 𞤸𞤢𞤩𞤭𞤪𞤢 𞤊𞤵𞤤𞤩𞤫 𞤩𞤫𞤲؟


𞤔𞤮𞥅𞤲𞤭 𞤴𞤮𞤺𞤢 𞤫 𞤱𞤭𞤴𞤢𞤴𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤊𞤵𞤤𞤩𞤫 𞤩𞤫𞤲 𞤳𞤮 𞤸𞤮𞤩𞥆𞤫 𞤲𞤣𞤫𞤪 𞤊𞤵𞥅𞤼𞤢⹁ 𞤲𞤮 𞤤𞤢𞤥𞤭𞤼𞤮𞤪𞤣𞤫 𞤯𞤫𞥅 𞤱𞤵𞤤𞥆𞤭𞤼𞤢𞤲𞤯𞤫 𞤥𞤫𞥅𞤯𞤫𞤲 𞤳𞤢 𞤊𞤉𞤅𞤄𞤓𞤑. 𞤃𞤭𞤯𞤮 𞤲𞤢𞤲𞤵𞤣𞤫 𞤩𞤫 𞤱𞤭𞤴𞤢 𞤳𞤮 𞤭𞤲𞤯𞤫 𞤱𞤮𞤲𞤵𞤲𞤮𞥅𞤯𞤫 𞤯𞤫𞤲 𞤫 𞤸𞤢𞥄𞤤𞤢 𞤥𞤢𞤩𞥆𞤫 𞤳𞤢𞤲 𞤼𞤢𞤲 𞤱𞤮𞤲𞤢𞥄 𞤥𞤵𞤼𞤭𞤲𞤫𞥅𞤣𞤫⹁ 𞤤𞤮𞤲𞤼𞤭𞤲𞤭𞤪𞤫𞥅 𞤭𞤲𞤯𞤫 𞤀𞥄𞤪𞤢𞤦𞤵⹁ 𞤬𞤭𞥅 𞤥𞤫𞤸𞤵𞤺𞤮𞤤 𞤦𞤢𞤯𞤼𞤫 𞤫 𞤼𞤢𞥄𞤪𞤭𞥅𞤳𞤢 𞤶𞤫𞤴𞤢𞤤 𞤥𞤢𞤩𞥆𞤫 𞤊𞤵𞥅𞤼𞤢. 𞤚𞤮𞥅𞤣𞤫𞤲𞥆𞤢⹁ 𞤥𞤭 𞤴𞤭𞥅𞤴𞤭𞥅 𞤳𞤢 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤱𞤭𞤴𞤭 𞤴𞤮 𞤩𞤫 𞤴𞤢𞤸𞤵 𞤩𞤫 𞤱𞤵𞤤𞥆𞤭𞤼𞤮𞥅 𞤳𞤢 𞤤𞤢𞥄𞤥𞤵.


𞤉𞤲 𞤧𞤵𞤩𞤢𞤴⹁ 𞤫𞤲 𞤱𞤢𞤯𞤢𞤴 𞤣𞤮𞤴.


𞤄𞤵𞤴 𞤱𞤵𞤤𞥆𞤭𞤼𞤮𞤼𞤮 𞤱𞤭𞤴𞤢 𞤱𞤮𞤲𞤣𞤫𞤥𞤢 𞤳𞤮 𞤼𞤢𞤥𞤨𞤭𞤲𞤭 𞤫𞤲⹁ 𞤳𞤮 𞤤𞤢𞥄𞤩𞤭𞤲𞤳𞤭𞤲𞤢𞤺𞤮𞤤 𞤪𞤫𞥅𞤣𞤵 𞤬𞤫𞤰𞥆𞤵𞤼𞤵𞤲’𞤺𞤢𞤤. 𞤑𞤮 𞤲𞤺𞤢𞥄𞤤 𞤱𞤮𞤲𞤭 𞤧𞤢𞤦𞤵 𞤱𞤢𞥄𞤧𞤫𞥅𞤣𞤫 𞤥𞤫𞥅𞤯𞤫𞤲 𞤺𞤵𞤲𞤣𞤮𞥅𞤶𞤭. 𞤑𞤢𞤤𞤢 𞤳𞤮 𞤴𞤫𞤱𞤼𞤫𞤼𞤫𞤲 𞤸𞤮𞥅𞤪𞤫 𞤩𞤢𞤥𞤼𞤵𞤺𞤮𞤤 𞤥𞤢𞤤𞥆𞤢 𞤸𞤭𞤱𞤵𞤺𞤮𞤤 𞤪𞤫𞤲𞤣𞤮 𞤲𞤺𞤮𞤲⹁ 𞤫𞤲 𞤤𞤭𞤩𞤢𞤴 𞤳𞤢 𞤳𞤫𞤲𞤫.


𞤀𞤲𞤣𞤢 𞤤𞤫 𞤳𞤮 𞤳𞤢𞤤𞤢 𞤳𞤮 𞤧𞤵𞥅𞤯𞤭𞥅 𞤸𞤢𞥄 𞤱𞤢𞥄𞤱𞤭 𞤣𞤢𞤪𞤼𞤢𞤲𞤢𞥄𞤣𞤫 𞤸𞤮𞥅𞤪𞤫 𞤥𞤵𞥅𞤯𞤵𞤲⹁ 𞤣𞤢𞤯𞤢𞤼𞤢. 𞤍𞤫𞥅 𞤳𞤢𞤬𞤤𞤫 𞤥𞤢𞤤𞥆𞤢 𞤑𞤢𞤬𞤵𞥅𞤶𞤫 𞤥𞤢𞤱𞤯𞤫 𞤬𞤮𞤨 𞤱𞤢𞤲𞤮 𞤃𞤢𞤴𞤳𞤮𞤪𞤮𞤧𞤮𞤬𞤼⹁ 𞤘𞤵𞥅𞤺𞤮𞤤⹁ 𞤄𞤮𞤴𞤭𞤲𞤺⹁ 𞤀𞥄𞤨𞤮𞤤 𞤧𞤵𞥅𞤯𞤢𞤴 𞤳𞤮 𞤩𞤫 𞤱𞤮𞤲𞤭 𞤺𞤮𞤤𞥆𞤵𞤣𞤫 𞤸𞤮𞥅𞤪𞤫 𞤥𞤵𞥅𞤯𞤵𞤲 𞤸𞤢𞥄 𞤻𞤢𞤤𞤲𞤣𞤫 𞤩𞤫 𞤺𞤢𞤴𞤲𞤭⹁ 𞤩𞤫 𞤸𞤫𞤦𞤤𞤢𞤲𞤭𞥅 𞤴𞤢𞤤𞤼𞤭𞤲𞤺𞤮𞤤⹁ 𞤧𞤭 𞤩𞤫 𞤬𞤫𞥅𞤻𞥆𞤭𞤲𞤢𞤲𞤢 𞤯𞤵𞤥 𞤴𞤭𞤥𞤩𞤫 𞤩𞤫𞤲.


𞤖𞤢𞤴 𞤥𞤫𞤲𞤫𞤲 𞤯𞤮𞥅 𞤧𞤭 𞤥𞤫𞤯𞤫𞤲 𞤺𞤮𞤤𞥆𞤭𞤣𞤵𞤣𞤫 𞤫 𞤥𞤢𞤩𞥆𞤫 𞤸𞤮𞥅𞤪𞤫 𞤀𞤁𞤂𞤢𞤃⹁ 𞤩𞤫 𞤱𞤮𞥅𞤲𞤣𞤭𞤲𞤢𞤴 𞤥𞤫𞤲 𞤧𞤵𞥅𞤯𞤵𞤺𞤮𞤤 𞤸𞤢𞥄 𞤩𞤫 𞤸𞤫𞤦𞤭𞤤𞤮𞥅 𞤴𞤢𞤤𞤼𞤭𞤲𞤺𞤮𞤤 𞤫 𞤳𞤫𞤲𞤫.


𞤉𞤲𞤫𞤲 𞤳𞤢𞤣𞤭 𞤫𞤯𞤫𞤲 𞤸𞤢𞥄𞤲𞤭 𞤢𞤲𞤣𞤵𞤣𞤫 𞤱𞤮𞤲𞤣𞤫𞤥𞤢⹁ 𞤳𞤮 𞤥𞤮𞤰𞥆𞤭 𞤳𞤮𞤲 𞤲𞤮 𞤸𞤢𞥄𞤲𞤢𞥄 𞤸𞤭𞤱𞤫𞥅𞤣𞤫⹁ 𞤧𞤵𞥅𞤯𞤫𞥅 𞤸𞤢𞥄 𞤱𞤵𞥅𞤪𞤢⹁ 𞤻𞤭𞥅𞤩𞤢 𞤧𞤭 𞤬𞥆𞤫𞥅𞤻𞥆𞤭𞤲𞤫𞥅. 𞤏𞤵𞤪𞤭𞤲 𞤳𞤮 𞤨𞤫𞤸𞤫 𞤥𞤮𞤰𞥆𞤫 𞤯𞤫𞤲 𞤸𞤢𞥄𞤲𞤢𞥄 𞤸𞤭𞤱𞤫𞥅𞤣𞤫 𞤩𞤵𞤪𞤭 “𞤶𞤭𞥅𞤦𞤫”. 𞤑𞤮𞤲𞤮 𞤦𞤵𞤴 𞤫 𞤥𞤫𞥅𞤯𞤫𞤲 𞤲𞤮 𞤧𞤭𞤳𞥆𞤢 𞤳𞤮 𞤧𞤵𞥅𞤯𞤵𞤺𞤮𞤤 𞤳𞤮 𞤦𞤮𞤲𞤭 𞤼𞤢𞤲 𞤬𞤭𞥅 “𞤅𞤵𞤼𞤵𞤪𞤢” 𞤩𞤵𞤪𞤭 𞤥𞤮𞤰𞥆𞤵𞤣𞤫.


𞤅𞤭 𞤫𞤲 𞤱𞤫𞥅𞤩𞤭𞤼𞤭𞥅 𞤨𞤫𞤸𞤫 𞤥𞤫𞥅𞤯𞤫𞤲⹁ 𞤧𞤭 𞤢𞤴𞤩𞤫 𞤦𞤮𞤲𞥆𞤭𞤼𞤢𞥄𞤤𞤭 𞤯𞤫 𞤱𞤮𞥅⹁ 𞤲𞤶𞤮𞤬𞤮𞥅𞤩𞤫 𞤩𞤫𞤲 𞤫 𞤥𞤫𞥅𞤯𞤫𞤲 𞤨𞤮𞤪𞤯𞤭𞤲𞤢𞤴 𞤯𞤫⹁ 𞤸𞤢𞤪𞤢 𞤱𞤮𞤲𞤢𞥄 𞤸𞤢𞤴 𞤫 𞤧𞤢𞤺𞤮 𞤥𞤢𞤩𞥆𞤫.


𞤅𞤫𞤤𞤫𞤲 𞤸𞤢𞥄𞤤𞤢 𞤯𞤵𞥅𞤯𞤵𞤳𞤢⹁ 𞤺𞤮𞤤𞥆𞤫𞤲⹁ 𞤺𞤮𞤤𞥆𞤭𞤪𞤫𞤲 𞤲𞤺𞤫𞥅𞤼𞤵. 𞤅𞤫𞤤𞤫𞤲 𞤱𞤵𞤤𞥆𞤭𞤼𞤢𞤺𞤮𞤤 𞤯𞤵𞥅𞤯𞤵𞤲’𞤺𞤮𞤤. 𞤍𞤵𞤥 𞤳𞤮 𞤥𞤢𞥄𞤲𞤣𞤫 𞤶𞤢𞥄𞤧𞤫𞤪𞤫.


𞤃𞤮 𞤸𞤫𞤦𞥆𞤭𞤲𞤮𞤪𞤭𞥅 𞤱𞤵𞤤𞥆𞤭𞤼𞤢𞤺𞤮𞤤⹁ 𞤧𞤫𞥅𞤣𞤢𞤼𞤢𞥄 𞤫 𞤱𞤵𞤤𞥆𞤭𞤲𞤫𞥅𞤣𞤫.


𞤉𞤳𞥆𞤭𞤼𞤮𞤯𞤫𞤲 𞤳𞤢𞤣𞤭 𞤥𞤢𞤪𞤵𞤺𞤮𞤤 𞤺𞤵𞤲𞤣𞤮𞥅𞤶𞤭. 𞤑𞤮𞤲𞤮 𞤲𞤮 𞤼𞤢𞤥𞤨𞤭𞤲𞤭 𞤫𞤲 𞤲𞤣𞤫 𞤼𞤢𞤱𞤭 𞤥𞤮 𞤳𞤢𞤤𞤢 𞤲𞤮 𞤬𞤢𞥄𞤤𞤢 𞤸𞤭𞤼𞥆𞤵𞤣𞤫. 𞤃𞤮 𞤳𞤢𞤤𞤢 𞤤𞤫 𞤧𞤭 𞤬𞤢𞥄𞤤𞤢𞥄𞤥𞤢 𞤸𞤮𞤤𞥆𞤭𞤼𞤢𞥄𞤣𞤫⹁ 𞤴𞤫𞤶𞥆𞤭𞤼𞤢𞤴 𞤳𞤮 𞤳𞤢𞤬𞤵𞤯𞤫𞤲 𞤳𞤮𞤲. 𞤑𞤮 𞤸𞤢𞤬𞤢𞥄 𞤳𞤮𞤲 𞤲𞤮 𞤸𞤭𞤼𞥆𞤭 𞤤𞤫 𞤩𞤵𞤪𞤭 𞤳𞤮 𞤸𞤫𞥅𞤪𞤼𞤮𞤪𞤢𞥄 𞤳𞤮𞤲.


𞤑𞤮 𞤥𞤮 𞤼𞤭𞤨𞥆𞤭𞥅 𞤳𞤢 𞤼𞤭𞥅𞤯𞤭⹁ 𞤧𞤭 𞤣𞤵𞤻𞤢 𞤳𞤮 𞤼𞤭𞥅𞤯𞤭.


𞤑𞤮 𞤧𞤭 𞤪𞤫𞤲𞤣𞤮 𞤲𞤺𞤮𞤲 𞤼𞤫𞤣𞥆𞤭𞥅⹁ 𞤧𞤭 𞤴𞤭𞤥𞤩𞤫 𞤪𞤫𞤲𞤣𞤮 𞤲𞤺𞤮𞤲 𞤼𞤫𞤣𞥆𞤢. 𞤑𞤮𞤲𞤮 𞤧𞤭 𞤪𞤫𞤲𞤣𞤮 𞤲𞤺𞤮𞤲 𞤸𞤢𞤴𞤬𞤭𞤲𞤢𞥄𞤥𞤢⹁ 𞤳𞤮 𞤲𞤫𞤯𞥆𞤮 𞤺𞤮𞥅𞤼𞤮 𞤼𞤢𞤲 𞤼𞤫𞤣𞥆𞤢𞤼𞤢⹁ 𞤯𞤵𞤥 𞤲𞤢𞤬𞤢𞤼𞤢𞥄 𞤥𞤮.


𞤃𞤭 𞤢𞤣𞥆𞤢𞤲𞤢 𞤮𞤲 𞤯𞤮𞥅 𞤥𞤭𞤧𞤢𞤤.𞤙𞤢𞤤𞤲𞤣𞤫 𞤘𞤮𞥅⹁ 𞤌𞤆𞤈𞤀 𞤏𞤋𞤐𞤊𞤈𞤋𞥅⹁ 𞤣𞤫𞤦𞥆𞤮 𞤶𞤫𞤴𞤢𞤯𞤮 𞤫 𞤩𞤵𞤪𞤵𞤩𞤫 𞤩𞤫𞤲 𞤢𞤤𞤯𞤵𞤣𞤫 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭⹁ 𞤴𞤢𞤸𞤵𞤲𞤮 𞤫 𞤬𞤮𞤲𞤺𞤮𞥅𞤪𞤵 𞤥𞤢𞤤𞥆𞤢 𞤴𞤫𞥅𞤴𞤭𞤪𞤣𞤫 𞤷𞤵𞤯𞤢𞥄𞤶𞤭 𞤧𞤢𞤯𞤼𞤵𞤯𞤭 𞤱𞤮𞤲𞤣𞤫 𞤅𞤓𞤏𞤋𞤅. 𞤒𞤫𞥅𞤴𞤮𞥅𞤱𞤮 𞤮𞤲 𞤧𞤢𞤤𞤭𞥅 𞤸𞤮𞤤𞥆𞤵𞤣𞤫 𞤥𞤮⹁ 𞤦𞤮𞥅𞤼𞤮𞤱𞤵𞤲 𞤧𞤢𞤯𞤼𞤵𞤳𞤵𞤲 𞤷𞤮𞤺𞥆𞤵. 𞤌𞤥𞤮 𞤧𞤭𞤳𞥆𞤭 𞤌𞤆𞤈𞤀 𞤸𞤫𞤩𞤢𞤼𞤢𞥄 𞤷𞤮𞤺𞥆𞤵 𞤥𞤢𞤳𞥆𞤵𞤲 𞤬𞤭𞥅 𞤳𞤮 𞤸𞤮 𞤩𞤢𞤤𞤫𞥅𞤶𞤮.


𞤌𞥅 𞤴𞤫𞥅𞤴𞤮𞥅𞤱𞤮 𞤢𞤲𞤣𞤢𞥄 𞤌𞤆𞤈𞤀 𞤲𞤮 𞤱𞤢𞥄𞤱𞤵𞤲𞤮𞥅 𞤧𞤮𞥅𞤣𞤵𞤣𞤫 𞤴𞤫𞥅𞤴𞤭𞤪𞤯𞤫 𞤥𞤢𞤩𞥆𞤫 𞤯𞤫𞤲 𞤬𞤮𞤨 𞤳𞤢𞤻𞤵𞤲 𞤫 𞤥𞤮𞤰𞥆𞤭𞤲𞤭𞤪𞤯𞤫 𞤥𞤢𞤩𞥆𞤫 𞤯𞤫𞤲 𞤬𞤮𞤨. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅⹁ 𞤫 𞤥𞤭𞥅𞤶𞤮 𞤮𞥅 𞤴𞤫𞥅𞤴𞤮𞥅𞤱𞤮 𞤱𞤢𞥄𞤧𞤢-𞤲𞤫𞥅𞤣𞤭𞥅𞤶𞤮 𞤩𞤢𞤤𞤫 𞤬𞤮𞤨 𞤲𞤮 𞤼𞤢𞤥𞤨𞤭⹁ 𞤸𞤢𞤴 𞤧𞤭 𞤩𞤢𞤤𞤫𞥅𞤶𞤮 𞤲𞤺𞤢𞤤𞤮 𞤣𞤢𞤪𞤭𞤳𞤫 𞤴𞤫𞥅𞤧𞤮 𞤥𞤢𞤳𞥆𞤮 𞤮 𞤢𞤲𞤣𞤢𞤼𞤢𞥄.


𞤏𞤮𞤲𞤢𞥄 𞤤𞤫 𞤳𞤢𞤲𞤳𞤮 𞤼𞤵𞤲 𞤥𞤢𞤪𞤭 𞤲𞤺𞤮𞥅 𞤥𞤭𞥅𞤶𞤮. 𞤍𞤵𞥅𞤯𞤵𞤩𞤫 𞤫 𞤪𞤢𞤲𞤫𞥅𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤀𞥄𞤧𞤭𞤴𞤢𞥄𞤩𞤫 𞤩𞤫𞤲 𞤱𞤭𞤳𞥆𞤮𞤼𞤮 𞤩𞤢𞤤𞤫𞥅𞤶𞤮. 𞤖𞤮𞤤 𞤳𞤮 𞤱𞤢𞤯𞤭 𞤯𞤵𞤲؟ 𞤑𞤮 𞤼𞤢𞤱𞤣𞤫 𞤯𞤵𞥅𞤯𞤵𞤯𞤫 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤳𞤮 𞤼𞤢𞤥𞤨𞤫𞤪𞤫 𞤫 𞤷𞤢𞤯𞤫𞥅𞤤𞤫 𞤢𞤲𞤣𞤭𞤪𞤢𞥄 𞤸𞤢𞤴 𞤧𞤭 𞤼𞤢𞤱𞤭𞥅 𞤶𞤮𞤺𞤭𞥅𞤩𞤫 𞤶𞤢𞤱𞤤𞤫 𞤩𞤵𞤪𞤭 𞤨𞤮𞤪𞤼𞤮𞥅𞤩𞤫 𞤺𞤮𞥅 𞤲𞤮 𞤀𞤬𞤪𞤭𞤳.


𞤅𞤭 𞤈𞤫𞤲𞤣𞤮 𞤸𞤢𞤴𞤬𞤭𞥅⹁ 𞤴𞤭𞤥𞤩𞤫 𞤥𞤢𞤺𞥆𞤮 𞤬𞤮𞤨 𞤸𞤢𞤴𞤬𞤢𞤴 𞤸𞤢𞤴 𞤼𞤫𞤣𞥆𞤵𞤩𞤫 𞤩𞤫𞤲 𞤫 𞤥𞤢𞤺𞥆𞤮. 𞤀𞤲𞤣𞤭𞤲𞤮𞤯𞤫𞤲 𞤳𞤢𞤣𞤭 𞤀𞤁𞤂𞤢𞤃 𞤲𞤮 𞤱𞤭𞤲𞤣𞤭𞤪𞤫𞤲 𞤺𞤵𞤲𞤣𞤮𞥅𞤶𞤭 𞤥𞤫𞥅𞤯𞤫𞤲⹁ 𞤧𞤮 𞤼𞤢𞤱𞤭𞥅 𞤳𞤮 𞤦𞤫𞥅 𞤱𞤭𞤲𞤣𞤭𞤲’𞤣𞤭𞤪𞤢𞤲𞤫𞤲 𞤯𞤭.


𞤀. 𞤔 𞤄𞤀𞤈𞤋
𞤀𞤖𞤃𞤀𞤁𞤓 𞤏𞤓𞥅𞤈𞤋 𞤄𞤀𞥄⹁ 𞤤𞤮𞤤𞥆𞤭𞤪𞤯𞤮 𞤄𞤀𞥄 𞤏𞤓𞥅𞤈𞤋 𞤼𞤮𞤯𞥆𞤢𞥄𞤥𞤢 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥗 𞤕𞤮𞤤𞤼𞤮 𞥒𞥐𞥒𞥔⹁ 𞤬𞤭𞥅 𞤢𞤪𞤣𞤢𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤤𞤫𞤴𞤣𞤭 𞤘𞤭𞤲𞤫 𞤲𞤺𞤢𞤤. 𞤍𞤵𞤥 𞤳𞤮 𞤩𞤢𞥄𞤱𞤮 𞤔𞤵𞤲𞥆𞤭𞤼𞤢𞤤 CNRD 𞤲𞤺𞤢𞤤 𞤧𞤢𞥄𞤴𞤲𞤵𞤣𞤫 𞤶𞤢𞥄𞤺𞤮𞤪𞤢𞤤 𞤄𞤉𞤈𞤐𞤀𞥄𞤈 𞤘𞤓𞥅𞤃𞤓 𞤲𞤺𞤢𞤤.𞤑𞤮 𞤳𞤵𞥅𞤩𞤢𞤤𞤶𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀 𞤶𞤢𞤲𞤺𞤭 𞤳𞤭𞥅𞤼𞤮𞤤 𞤸𞤮𞥅𞤪𞤫𞤲𞤳𞤫𞤱𞤮𞤤 𞤲𞤺𞤮𞤤 𞤳𞤢 𞤰𞤫𞥅𞤱𞤤𞤵 𞤘𞤭𞤲𞤫.  𞤄𞤀𞥄 𞤏𞤓𞥅𞤈𞤋 𞤱𞤮𞥅𞤲𞤣𞤭𞤲𞤢𞤲𞤮𞥅𞤥𞤢.𞤑𞤮 𞤸𞤮𞤥𞤦𞤮 𞤱𞤮𞤲𞤭 𞤄𞤢𞥄 𞤏𞤵𞥅𞤪𞤭؟𞤄𞤢𞥄 𞤏𞤵𞥅𞤪𞤭 𞤳𞤮 𞤆𞤭𞤼𞤢 𞤲𞤣𞤫𞤪 𞤊𞤵𞥅𞤼𞤢 𞤔𞤢𞤤𞤮𞥅 𞤶𞤭𞤦𞤭𞤲𞤢𞥄⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥘. 𞤐𞤣𞤫 𞤮 𞤼𞤭𞤥𞥆𞤭𞤲𞥆𞤮𞥅 𞤣𞤵𞥅𞤩𞤭 𞤶𞤫𞥅𞤺𞤮𞤮⹁ 𞤮 𞤴𞤢𞤸𞤭𞤣𞤭 𞤫 𞤦𞤢𞥄𞤦𞤢 𞤥𞤢𞤳𞥆𞤮 𞤁𞤢𞤳𞤢𞥄𞤪⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤. 𞤑𞤮 𞤯𞤮𞤲 𞤮 𞤬𞤵𞤯𞥆𞤭𞥅 𞤶𞤢𞤲𞤺𞤣𞤫 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤣𞤵𞤯𞤢𞤤 𞤼𞤮𞥅𞤱𞤵𞤲’𞤺𞤢𞤤 𞤲𞤺𞤢𞤤 (𞤤𞤭𞥅𞤧𞤫𞥅). 𞤇𞤢𞥄𞤱𞤮 𞤯𞤵𞤥⹁ 𞤮 𞤴𞤢𞤸𞤭 𞤶𞤢𞤲𞤺𞤵𞤺𞤮𞤤 𞤸𞤭𞥅𞤧𞤮 𞤫 𞤶𞤢𞥄𞤩𞤭-𞤸𞤢𞤼𞥆𞤭𞤪𞤣𞤫 𞤊𞤢𞤪𞤢𞤲𞤧𞤭. 𞤇𞤢𞤴𞤼𞤭 𞤮 𞤩𞤢𞥄𞤪𞤭𞥅 𞤯𞤮𞤲⹁ 𞤮 𞤱𞤮𞤲𞤭 𞤶𞤢𞤲𞤺𞤲𞤮𞥅𞤱𞤮 𞤲𞤣𞤫𞤪 𞤊𞤢𞤪𞤢𞤲𞤧𞤭 𞤣𞤵𞥅𞤩𞤭 𞤧𞤫𞥅𞤯𞤢 𞤧𞤮 𞤮 𞤴𞤭𞤤𞤼𞤭𞥅 𞤘𞤭𞤲𞤫 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫 𞤫 𞤸𞤭𞤼𞥆𞤢𞥄𞤲𞤣𞤫 𞥑𞥙𞥘𞥔.𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥑⹁ 𞤳𞤢𞤲𞤳𞤮 𞤫 𞤄𞤀𞤑𞤀𞤈𞤋 𞤔𞤀𞤑𞤋𞤚𞤉𞥅⹁ 𞤫 𞤄𞤓𞥅𞤄𞤀𞤑𞤀𞤈 𞤔𞤀𞤂𞥆𞤌 𞤳𞤢𞤻𞤵𞤲 𞤫 𞤃𞤀𞤃𞥆𞤀𞤁𞤓 𞤄𞤀𞥄𞤁𞤋𞤑𞥆𞤌 𞤄𞤀𞥄⹁ 𞤩𞤫 𞤧𞤭𞤲𞤷𞤭𞤣𞤭 𞤬𞤫𞤣𞥆𞤫 𞤭𞤲𞥆𞤫𞤼𞤫𞥅𞤲𞤣𞤫 UFD (𞤆𞤮𞤼𞥆𞤢𞤤 𞤕𞤫𞤥𞤦𞤫 𞤁𞤫𞤥𞤮𞤳𞤢𞤪𞤢𞥄𞤶𞤫). 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥗⹁ 𞤦𞤢𞤯𞤼𞤢𞤲𞤫 𞤤𞤵𞤪𞥆𞤢𞤤 𞤸𞤢𞤳𞥆𞤵𞤲𞥋𞤣𞤫 𞤩𞤫𞥅 𞤧𞤭𞤲𞤷𞤵𞤩𞤫 𞤩𞤫𞤲⹁ 𞤬𞤫𞤣𞥆𞤫 𞤲𞤣𞤫𞤲 𞤱𞤢𞤴𞤤𞤭𞥅 𞤱𞤮𞤲𞤼𞤭 UFDG 𞤫 𞤤𞤫𞤴 𞤴𞤭𞥅𞤤𞤮 𞤄𞤀𞥄 𞤏𞤓𞥅𞤈𞤋. 𞤉 𞥒𞥐𞥐𞥒⹁ UFDG 𞤼𞤮𞥅𞤤𞤲𞤭 𞤄𞤀𞥄 𞤃𞤀𞤃𞥆𞤀𞤁𞤓⹁ 𞤱𞤢𞤯𞤭 𞤥𞤮 𞤸𞤮𞥅𞤪𞤫𞥅 𞤬𞤫𞤣𞥆𞤫 𞤲𞤣𞤫𞤲⹁ 𞤄𞤀𞥄 𞤏𞤓𞥅𞤈𞤋𞥅 𞤱𞤮𞤲𞤭 𞤄𞤭𞤲𞤣𞤮 𞤥𞤢𞤱𞤯𞤮 𞤮𞤲.𞤑𞤮 𞤫 𞤔𞤮𞤤𞤮 𞥒𞥐𞥐𞥗⹁ 𞤀𞤂𞤖𞤀𞤔𞥆𞤋 𞤅𞤉𞤂𞥆𞤓 𞤁𞤢𞤤𞤫𞤲 𞤔𞤀𞤂𞥆𞤌 𞤼𞤢𞤱𞤼𞤭 UFDG.  𞤌 𞤤𞤮𞤲𞤼𞤭𞥅 𞤄𞤢𞥄 𞤃𞤀𞤃𞥆𞤀𞤁𞤓 𞤸𞤮𞥅𞤪𞤫 𞤬𞤫𞤣𞥆𞤫 𞤲𞤣𞤫𞤲. 𞤄𞤢𞥄 𞤏𞤵𞥅𞤪𞤭 𞤱𞤢𞤯𞤢𞥄 𞤷𞤵𞤳𞥆𞤮 𞤥𞤢𞤳𞥆𞤮. 𞤀𞤪𞤣𞤵 𞤅𞤉𞤂𞥆𞤓 𞤁𞤢𞤤𞤫𞤲 𞤲𞤣𞤵𞤲 𞤩𞤫𞤴𞤣𞤢𞤲𞤭 𞤬𞤫𞤣𞥆𞤫 𞤲𞤣𞤫𞤲 𞤴𞤭𞤥𞤩𞤫 𞤫 𞤣𞤢𞤪𞤲𞤣𞤫.𞤉 𞥒𞥐𞥐𞥘⹁ 𞤩𞤢𞥄𞤱𞤮 𞤀𞤸𞤥𞤢𞤣𞤵 𞤚𞤭𞤶𞥆𞤢𞥄𞤲 𞤅𞤵𞤱𞤢𞥄𞤪𞤫𞥅 𞤱𞤢𞤯𞤫𞥅𞤣𞤫 𞤢𞤪𞤣𞤮 𞤺𞤮𞤥𞤲𞤢𞤼𞤫𞥅𞤪𞤭 𞤘𞤭𞤲𞤫 𞤲𞤣𞤭𞤲⹁ 𞤄𞤢𞥄 𞤏𞤵𞥅𞤪𞤭 𞤼𞤮𞤯𞥆𞤢𞥄 𞤴𞤮 𞤱𞤮𞤲𞤵 𞤶𞤢𞥄𞤺𞤮𞤪𞤯𞤮 𞤥𞤢𞤤𞥆𞤢 𞤧𞤢𞤤𞤢𞤤𞤮 𞤲𞤣𞤫𞤱𞤪𞤭𞤼𞤢𞤤 (𞤥𞤮𞤰𞥆𞤭𞤲𞤼𞤭𞤲𞤮) 𞤺𞤫𞤲𞤣𞤭𞤲𞤳𞤮𞤱𞤢𞤤 𞤸𞤭𞤤𞤲𞤭𞥅𞤯𞤮 𞤬𞤭𞥅 𞤱𞤫𞤤𞤣𞤭𞤲𞤼𞤭𞤲𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤩𞤭𞤩𞥆𞤫  𞤤𞤫𞤴𞤣𞤭 𞤲𞤣𞤭𞤲.𞤉 𞥒𞥐𞥑𞥑⹁ 𞤲𞤣𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤼𞤵𞥅𞤥𞤵𞤲𞤮𞥅 𞤥𞤮 𞤼𞤢𞤱𞤫𞤺𞤮𞤤 𞤫 𞤬𞤢𞥄𞤤𞤢𞥄𞤩𞤫 𞤱𞤢𞤴𞤤𞤭𞤼𞤵𞤣𞤫 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲⹁ 𞤄𞤀𞥄 𞤏𞤓𞥅𞤈𞤋 𞤴𞤢𞤸𞤭 𞤬𞤢𞥄𞤦𞤼𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭. 𞤑𞤮 𞤼𞤮𞤲 𞤮 𞤱𞤮𞤲𞤭 𞤸𞤢𞥄 𞥒𞥐𞥑𞥕 𞤲𞤣𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤴𞤢𞥄𞤬𞤭𞤲𞤮𞥅 𞤥𞤮⹁ 𞤲𞤫𞤱𞤲𞤢𞤲𞤭 𞤥𞤮 𞤪𞤵𞤼𞥆𞤢𞤺𞤮𞤤 𞤘𞤭𞤲𞤫.𞤐𞤣𞤫 𞤮 𞤢𞤪𞤼𞤵𞤲𞤮𞥅 𞤘𞤭𞤲𞤫⹁ 𞤤𞤵𞤪𞥆𞤢𞤤 𞤲𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲 𞤩𞤫𞤴𞤣𞤭𞥅 𞤬𞤮𞤼𞤢. 𞤉 𞤥𞤭𞥅𞤶𞤮 𞤸𞤫𞥅𞤱𞤵𞤩𞤫 𞤫 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲⹁ 𞤄𞤀𞥄 𞤏𞤓𞥅𞤈𞤋 𞤲𞤮 𞤲𞤢𞤲𞤮𞤲𞥋𞤣𞤭𞤪𞤲𞤮𞥅 𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤲𞤺𞤢𞤥 𞤤𞤮𞤭𞤲𞤺𞤮𞤤 𞤀𞤤𞤸𞤢𞤶𞥆𞤭 𞤅𞤉𞤂𞥆𞤓 𞤁𞤀𞤂𞤉𞤐 𞤳𞤢𞤻𞤵𞤲 𞤫 UFDG. 𞤙𞤢𞤤𞤲𞤣𞤫 𞥕 𞤕𞤮𞤤𞤼𞤮 𞥒𞥐𞥑𞥖⹁ 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲 𞤻𞤢𞥄𞤱𞤭 𞤸𞤢𞥄𞤤𞤣𞤭 𞤴𞤢𞤤𞤼𞤭𞤲𞤺𞤮𞤤 𞤥𞤮 𞤫 𞤬𞤫𞤣𞥆𞤫 𞤲𞤣𞤫𞤲.𞤉 𞤅𞤭𞤤𞤼𞤮 𞥒𞥐𞥑𞥙⹁ 𞤄𞤢𞥄 𞤏𞤓𞥅𞤈𞤋 𞤢𞤪𞤣𞤭𞤲𞤢𞥄 𞤸𞤮𞥅𞤪𞤫 𞤬𞤫𞤣𞥆𞤫 UDD⹁ 𞤲𞤣𞤫 𞤟𞤀𞤐 𞤄𞤋𞤒𞤉𞤐𞤉𞤃𞤓 𞤖𞤀𞤄𞤀 𞤧𞤭𞤲𞤷𞤵𞤲𞤮𞥅. 𞤑𞤮𞤲𞤮 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤥𞤢𞤩𞥆𞤫 𞤩𞤮𞥅𞤴𞤢𞥄𞤲𞤮 𞤧𞤢𞤦𞤵𞤲𞤢 𞤸𞤢𞤴 𞤼𞤭𞤥𞥆𞤢𞥄𞤤𞤭 𞤸𞤭𞤼𞤢𞤲𞥋𞤣𞤫 𞤸𞤢𞤪𞤭 𞤩𞤫 𞤤𞤢𞤲𞤷𞤭𞥅. 𞤉 𞤢𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥑𞥑 𞤁𞤵𞥅𞤶𞤮 𞥒𞥐𞥒𞥐⹁ 𞤄𞤀𞥄 𞤏𞤓𞥅𞤈𞤋 𞤸𞤮𞤤𞥆𞤭𞤼𞤭 𞤳𞤢 𞤼𞤮𞤲𞤺𞤮𞥅𞤣𞤫 Twitter 𞤥𞤢𞤳𞥆𞤮⹁ 𞤱𞤮𞤲𞤣𞤫𞤥𞤢 𞤮 𞤶𞤮𞤺𞤲𞤭𞤼𞤭𞥅 𞤄𞤋𞤒𞤉𞤐𞤉𞤃𞤓𞥅 𞤖𞤀𞤄𞤀 𞤭𞤲𞤣𞤫 𞤫 𞤥𞤢𞥄𞤲𞤣𞤫 𞤬𞤫𞤣𞥆𞤫 𞤥𞤵𞥅𞤲 𞤲𞤣𞤫𞤲.𞤄𞤀𞥄 𞤏𞤓𞥅𞤈𞤋 𞤲𞤮 𞤼𞤢𞤱𞤢𞤲𞤮𞥅 𞤫 𞤩𞤵𞤪𞤵𞤩𞤫 𞤤𞤭𞤣𞥆𞤢𞥄𞤣𞤫 𞤫 𞤣𞤢𞤪𞤼𞤢𞥄𞤣𞤫 𞤤𞤢𞥄𞤥𞤵 𞤀𞤂𞤊𞤀𞥄 𞤑𞤌𞤐𞤁𞤉 𞤲𞤺𞤵𞤲. 𞤌 𞤣𞤢𞤪𞤼𞤭𞤲𞤮 𞤱𞤢𞤴𞤤𞤵𞤺𞤮𞤤 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲. 𞤅𞤢𞤺𞤮 𞤥𞤢𞤳𞥆𞤮⹁ 𞤀𞤂𞤊𞤀𞥄 𞤑𞤌𞤐𞤁𞤉 𞤻𞤭𞥅𞤩𞤲𞤢𞤴𞤲𞤮 𞤧𞤢𞤪𞤭𞤴𞤢 𞤳𞤢𞤲 𞤸𞤢𞤪𞤢 𞤮 𞤯𞤢𞤩𞥆𞤢𞥄𞤤𞤭 𞤶𞤮𞥅𞤯𞤭𞤼𞤢𞤺𞤮𞤤 𞤳𞤢 𞤶𞤵𞤤𞥆𞤫𞤪𞤫 𞤩𞤢𞥄𞤱𞤮 𞤮 𞤱𞤢𞤯𞤵𞤣𞤫 𞤣𞤵𞥅𞤩𞤭 𞤧𞤢𞤨𞥆𞤮 𞤸𞤮𞥅𞤪𞤫 𞤘𞤭𞤲𞤫.𞤄𞤀𞥄 𞤏𞤓𞥅𞤈𞤋 𞤸𞤫𞤩𞤭𞥅 𞤳𞤮 𞤦𞤵𞤴 𞤧𞤭𞤳𞥆𞤭 𞤮𞤥𞤮 𞤯𞤢𞤩𞥆𞤵𞤣𞤫 𞤲𞤵𞤲 𞤺𞤭𞤦𞤭 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤢𞤪𞤭 𞤳𞤢 𞤤𞤢𞥄𞤥𞤵. 𞤑𞤮 𞤯𞤵𞤲 𞤱𞤢𞤯𞤭 𞤸𞤢𞤪𞤭 𞤮 𞤢𞤤𞤢𞥄 𞤽𞤭𞤻𞤭𞤪𞤣𞤫 𞤩𞤫 𞤲𞤮 𞤮 𞤢𞤲𞤣𞤭𞤪𞤢𞥄 𞤲𞤮𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤳𞤮 𞤺𞤢𞤲𞤣𞤮⹁ 𞤴𞤭𞤯𞤢𞤲𞤯𞤮 𞤤𞤫𞤴𞤣𞤭 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤲𞤮 𞤸𞤢𞤧𞤭𞥅 𞤳𞤢 𞤳𞤢𞤲𞤳𞤮 𞤫 𞤧𞤮𞥅𞤪𞤭𞥅𞤩𞤫 CNRD 𞤩𞤫𞤲 𞤺𞤢𞤤𞤣𞤢 𞤳𞤢 𞤲𞤫𞥅𞤩𞤢𞥄 𞤼𞤢𞤱𞤵𞤣𞤫 𞤩𞤫𞤲 𞤱𞤮𞤲𞤭𞤪𞤢𞥄 𞤭𞤱𞤵𞤣𞤫 𞤳𞤢 𞤤𞤢𞥄𞤥𞤵 𞤲𞤮 𞤴𞤢𞥄𞤱𞤭𞤪𞤭. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤮𞤥𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫 𞤧𞤢𞤦𞤵𞤲𞤢⹁ 𞤂𞤢𞥄𞤥𞤵 𞤘𞤭𞤲𞤫 𞤲𞤣𞤫 𞤬𞤢𞥄𞤤𞤢𞥄 𞤱𞤮𞥅 𞤤𞤮𞤭𞤲𞤣𞤫 𞤲𞤫𞤯𞥆𞤮⹁ 𞤩𞤫 𞤩𞤢𞤣𞤲𞤭𞤼𞤢𞤴 𞤮𞤲𞤼𞤭𞤺𞤭.
𞤐𞤮 𞤮 𞤸𞤫𞤩𞥆𞤭𞤼𞤮𞤪𞤼𞤢 𞤥𞤵𞤪𞤼𞤢𞤤 𞤺𞤮𞤤𞥆𞤮𞥅𞤩𞤫 𞤘𞤭𞤲𞤫 𞤫 𞤲𞤮 𞤮 𞤥𞤮𞥅𞤩𞤼𞤭𞤲’𞤣𞤭𞤪𞤼𞤢 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤 𞤳𞤢𞤻𞤵𞤲𞤫 𞤨𞤫𞤸𞤫 𞤯𞤫 𞤮 𞤰𞤫𞤼𞥆𞤢𞤼𞤢 𞤬𞤢𞥄𞤣𞤫 𞤫 𞤤𞤢𞤲𞥆𞤭𞤲𞤺𞤮𞤤 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤⹁ 𞤢𞤲𞤣𞤭𞤲𞤢𞤴 𞤴𞤭𞤥𞤩𞤫 𞤘𞤭𞤲𞤫 𞤩𞤫𞤲 𞤳𞤢 𞤮 𞤬𞤫𞤱𞤼𞤭.

𞤔𞤀𞥄𞤘𞤌𞤈𞤍𞤌 𞤑𞤋𞤍𞥆𞤌 𞤀𞤂𞤊𞤀𞥄 𞤑𞤌𞤐𞤁𞤉 𞤑𞤀 𞤀𞤈𞤁𞤀𞥄𞤑𞤓 𞤘𞤋𞤐𞤉 𞤑𞤮 𞤯𞤵𞤥 𞤖𞤫𞤧𞤤𞤢𞤤 Jeune Afrique 𞤲𞤺𞤢𞤤 𞤸𞤮𞤤𞥆𞤭𞤼𞤭 𞤫 𞤳𞤵𞤯𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤻𞤢𞤤𞤲𞤣𞤫 𞥒𞥓 𞤕𞤮𞤤𞤼𞤮 𞤦𞤢𞤯𞤼𞤢𞤲𞤫 𞤧𞤢𞥄𞤴𞤲𞤺𞤮 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤.  𞤑𞤭𞤧𞤢𞤲 𞤩𞤢𞥄𞤱𞤮 𞤑𞤵𞥅𞤩𞤢𞤤𞤶𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀 𞤶𞤢𞤲𞤺𞤵𞤣𞤫 𞤳𞤭𞥅𞤼𞤮𞤤 𞤧𞤢𞥄𞤴𞤲𞤵𞤲𞥋𞤺𞤮𞤤 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤⹁ 𞤶𞤵𞤲𞥆𞤭𞤼𞤢𞤤 CNRD 𞤲𞤺𞤢𞤤 𞤶𞤮𞥅𞤯𞥆𞤭𞤲𞤭 𞤺𞤮𞥅𞤥𞤵 𞤳𞤢 𞤤𞤢𞥄𞤥𞤮𞤪𞤣𞤵 𞤳𞤮 𞤸𞤭𞥅𞤤𞤢 𞤬𞤭𞥅 𞤥𞤵𞤪𞤢𞥄𞤯𞤭 𞤴𞤮𞤱𞤭𞤼𞤭𞥅𞤯𞤭 𞤫 𞤥𞤮𞤰𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤. 𞤐𞤺𞤵𞤥 𞤺𞤮𞥅𞤥𞤵 𞤲𞤮 𞤱𞤢𞤯𞤮𞤪𞤭 𞤧𞤮𞥅𞤪𞤭𞥅𞤩𞤫 𞤳𞤮𞥅𞤸𞤮𞥅𞤩𞤫 CNRD 𞤩𞤫𞤲 𞤱𞤢𞤲𞤮 𞤄𞤀𞤂𞤀 𞤅𞤀𞤃𞤓𞤈𞤀⹁ 𞤸𞤮𞥅𞤪𞤫𞥅𞤶𞤮 𞤶𞤮𞤺𞤫𞤥𞤢𞥄𞤩𞤫 𞤩𞤫𞤲 (𞤧𞤢𞤲𞤣𞤢𞤪𞤥𞤢𞥄𞤩𞤫 𞤩𞤫𞤲). 𞤒𞤮𞤺𞤢 𞤫 𞤼𞤢𞤱𞤢𞥄𞤩𞤫 𞤫 𞤲𞤺𞤵𞥅𞤥 𞤺𞤮𞥅𞤥𞤵 𞤲𞤮 𞤣𞤵𞤻𞤵𞤣𞤫 𞤬𞤭𞥅 𞤴𞤮 𞤧𞤮𞥅𞤪𞤭𞥅𞤶𞤮 𞤼𞤮𞤯𞥆𞤫 𞤳𞤮 𞤢𞤪𞤣𞤮𞥅 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤. 𞤑𞤮𞤲𞤮 𞤱𞤮𞥅𞤣𞤭𞥅 𞤫 𞤥𞤢𞤩𞥆𞤫 𞤱𞤮𞤲𞤵𞤩𞤫 𞤱𞤭𞤴𞤵𞤣𞤫 𞤴𞤮 𞤣𞤢𞤱𞤪𞤮𞤼𞤮𞥅𞤯𞤮 𞤼𞤮𞤯𞥆𞤫 𞤬𞤭𞥅 𞤷𞤵𞤩𞤫 𞤯𞤫𞤲 𞤲𞤮 𞤧𞤢𞥄𞤼𞤭𞥅. 𞤏𞤵𞤪𞤭𞤲 𞤩𞤫𞤲 𞤲𞤮 𞤱𞤭𞤴𞤵𞤣𞤫 𞤴𞤮 𞤼𞤮𞤯𞥆𞤫𞤼𞤫𞥅𞤯𞤮 𞤮𞤲 𞤱𞤮𞤲𞤵 𞤊𞤵𞥅𞤼𞤢𞤲𞤳𞤫𞥅𞤶𞤮 𞤥𞤢𞤤𞥆𞤢 𞤊𞤮𞤲𞤺𞤮𞤴𞤢𞤲𞤳𞤫𞥅𞤶𞤮. 𞤉 𞤶𞤮𞤲𞤼𞤫 𞤬𞤫𞥅𞤰𞥆𞤵𞤯𞤫 𞤯𞤮𞥅⹁ 𞤴𞤭𞤥𞤩𞤫 𞤃𞤀𞤃𞤀𞤁𞤋 𞤁𞤓𞤃𞤄𞤓𞤒𞤀 𞤩𞤫𞤲⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤮𞤲⹁ 𞤬𞤵𞥅𞤯𞥆𞤭𞤲𞤮 𞤼𞤭𞤲𞤼𞤵𞤣𞤵𞤣𞤫 𞤫 𞤴𞤭𞤥𞤩𞤫  𞤱𞤢𞤲𞤮 𞤀𞤄𞤁𞤓𞤂𞥆𞤀𞥄𞤖𞤋 𞤒𞤉𞤈𞤌 𞤐𞤄𞤀𞤂𞤁𞤉 𞤫 𞤄𞤀𞥄 𞤓𞤅𞤃𞤀𞥄𞤐 (UPR)⹁ 𞤤𞤢𞥄𞤼𞤭𞤲𞤮𞥅𞤩𞤫 𞤶𞤢𞥄𞤺𞤮𞤪𞤩𞤫 𞤀𞤂𞤊𞤀𞥄 𞤑𞤌𞤐𞤁𞤉.  𞤐𞤣𞤫 𞤸𞤫𞤲𞤢𞤲𞥆𞤮𞥅 𞤀𞤄𞤁𞤓𞤂𞥆𞤀𞥄𞤖𞤋 𞤒𞤉𞤈𞤌 𞤐𞤄𞤀𞤂𞤁𞤉 𞤱𞤮𞤲𞤣𞤫𞤥𞤢 𞤀𞤂𞤊𞤀𞥄 𞤑𞤌𞤐𞤁𞤉 𞤣𞤢𞤪𞤮𞤼𞤮 𞤬𞤭𞥅 𞤸𞤢𞤨𞥆𞤵 𞤼𞤢𞤼𞤢𞤩𞤵⹁ 𞤳𞤢𞤲𞤳𞤮 𞤮 𞤴𞤢𞤤𞤼𞤵𞤲𞤮 𞤳𞤢 𞤶𞤢𞥄𞤺𞤮𞤪𞤢𞤤 𞤬𞤭𞥅 𞤸𞤮𞤤𞥆𞤵𞤺𞤮𞤤 𞤱𞤮𞤲𞤣𞤫𞤥𞤢 𞤮 𞤼𞤢𞤱𞤼𞤢𞥄 𞤯𞤵𞤥. 𞤀𞤥𞥆𞤢𞥄 𞤲𞤮𞤲 𞤄𞤀𞥄 𞤓𞤅𞤃𞤀𞥄𞤐⹁ 𞤳𞤢𞤲𞤳𞤮 𞤮 𞤤𞤵𞤼𞥆𞤭𞤣𞤵𞤲𞤮 𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤸𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤤𞤢𞥄𞤥𞥆𞤭𞤪𞤭 𞤩𞤫. 𞤐𞤮 𞤼𞤢𞤱𞤢𞥄 𞤳𞤢𞤣𞤭 𞤫 𞤩𞤫 𞤭𞤲𞤣𞤫 𞤥𞤵𞥅𞤯𞤵𞤲 𞤢𞤪𞤣𞤭𞤲𞤢𞥄 𞤬𞤭𞥅 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤧𞤢𞥄𞤼𞤭𞤲𞤢𞥄𞤲𞤺𞤢𞤤 𞤲𞤺𞤢𞤤⹁ 𞤀𞤄𞤁𞤓𞤂 𞤑𞤀𞥄𞤄𞤉𞤂𞤉 𞤑𞤀𞤃𞤀𞤈𞤀⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤸𞤮𞥅𞤪𞤫𞥅𞤶𞤮 𞤶𞤢𞥄𞤺𞤮𞤪𞤢𞤤 𞤣𞤢𞤣𞤭𞤼𞤢𞥄𞤪𞤫 𞤬𞤫𞤱𞤲𞤣𞤮 𞤀𞤂𞤊𞤀𞥄 𞤑𞤌𞤐𞤁𞤉. 𞤊𞤫𞤱𞤲𞤣𞤮 𞤳𞤢 𞤲𞤺𞤢𞥄𞤤 𞤣𞤭𞥅𞤧𞤮𞤲𞥋𞤣𞤭𞤪𞤢𞤤 𞤱𞤮𞤲𞤭 𞤱𞤢𞤯𞤵𞤣𞤫 𞤬𞤭𞥅 𞤶𞤮𞥅𞤯𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤⹁ 𞤶𞤢𞥄𞤺𞤮𞤪𞤩𞤫 𞤭𞤼𞥆𞤢𞥄𞤩𞤫 𞤩𞤫𞤲 𞤬𞤮𞤨 𞤲𞤮 𞤵𞤬𞤭𞥅 𞤳𞤢 𞤷𞤵𞥅𞤯𞤭 𞤥𞤵𞥅𞤯𞤵𞤲. 𞤉 𞤴𞤢𞤥𞤭𞤪𞤮𞥅𞤪𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤺𞤭𞤲⹁ 𞤷𞤭𞤬𞤼𞤭𞤲𞤮𞤪𞤯𞤫 𞤥𞤢𞤩𞥆𞤫 𞤫 𞤱𞤫𞤪𞤤𞤢𞥄𞤶𞤫 𞤥𞤢𞤩𞥆𞤫 𞤯𞤫𞤲 𞤶𞤢𞤩𞤭𞤼𞤢𞥄𞤥𞤢. 𞤂𞤢𞥄𞤥𞤵 𞤲𞤺𞤵𞤲 𞤲𞤮 𞤭𞤥𞥆𞤭𞤲𞤭 𞤳𞤢𞤣𞤭 𞤳𞤮 𞤢𞤴𞤲𞤭𞤪𞤢𞤩𞤫 𞤱𞤢𞤲𞤮 𞤳𞤮𞤧𞤢𞤥 𞤸𞤮𞥅𞤪𞤫 𞤴𞤭𞥅𞤼𞤫 𞤢𞤴𞤲𞤭𞤪𞤼𞤫𞥅. 𞤏𞤵𞤪𞤭𞤲 𞤶𞤢𞥄𞤺𞤮𞤪𞤯𞤮 𞤳𞤭𞤯𞥆𞤮 𞤲𞤮 𞤧𞤮𞤱𞤲𞤣𞤭𞥅 Jeune Afrique⹁ 𞤱𞤮𞤲𞤣𞤫𞤥𞤢 𞤮𞤥𞤮 𞤧𞤮𞤺𞤭𞤼𞤭𞥅 𞤳𞤮 𞤬𞤢𞤥𞤯𞤭 𞤱𞤮𞥅⹁ 𞤴𞤭𞤥𞤩𞤫 𞤼𞤢𞤼𞤮 𞤲𞤮 𞤶𞤮𞤳𞥆𞤭 𞤥𞤮 𞤲𞤮𞤳𞥆𞤵 𞤳𞤢𞤤𞤢 𞤳𞤢 𞤮 𞤴𞤢𞤸𞤢𞤼𞤢. 𞤑𞤮 𞤱𞤢𞤲𞤮 𞤲𞤭𞥅 𞤶𞤢𞥄𞤺𞤮𞤪𞤩𞤫 𞤀𞤂𞤊𞤀𞥄 𞤑𞤌𞤐𞤁𞤉 𞤩𞤫𞤲 𞤶𞤮𞤺𞤮𞤪𞤢𞤲𞤮𞥅 𞤩𞤢𞥄𞤱𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲 𞤬𞤮𞤤𞥆𞤫𞥅𞤣𞤫.  𞤚𞤮𞥅𞤣𞤫⹁ 𞤸𞤢𞥄 𞤶𞤮𞥅𞤲𞤭 𞤴𞤮𞤺𞤢 𞤫 𞤥𞤢𞤩𞥆𞤫 𞤲𞤮 𞤧𞤮𞤳𞤢𞥄 𞤩𞤵𞤪𞤭𞥅 𞤸𞤭𞤼𞤢𞥄𞤲𞤣𞤫.
𞤑𞤵𞤥𞤨𞤭𞤼𞤢𞤤 𞤭𞤥𞥆𞤮𞤪𞤲𞤺𞤢𞤤 Jeune Afrique 
 

𞤔𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤧𞤢𞥄𞤴𞤲𞤢𞥄𞤥𞤢𞤑𞤮 𞤯𞤵𞤥 𞤑𞤵𞥅𞤩𞤢𞤤𞥆𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀⹁  𞤄𞤭𞤲𞤣𞤮 𞤄𞤢𞤱𞤯𞤮 𞤖𞤮𞥅𞤪𞤢𞥄𞤳𞤵 𞤘𞤭𞤲𞤫 𞤲𞤺𞤵𞤲 𞤸𞤮𞤤𞥆𞤭𞤼𞤭 𞤫 𞤳𞤭𞥅𞤼𞤮𞤤 𞤲𞤺𞤮𞤤 𞤮 𞤶𞤢𞤲𞤺𞤭 𞤸𞤢𞤲𞤳𞤭 𞤫 𞤀𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥑𞥙 𞤷𞤮𞤤𞤼𞤮 𞥒𞥐𞥒𞥔 𞤼𞤮 𞤰𞤫𞤱𞤤𞤵 𞤘𞤭𞤲𞤫. 𞤖𞤢𞤪𞤭 𞤲𞤮 𞤸𞤵𞥅𞤩𞤭𞤼𞤭 𞤥𞤮 𞤢𞤪𞤣𞤭𞥅𞤩𞤫 𞤷𞤢𞤤𞤯𞤭 𞤳𞤮𞤲𞤵 𞤘𞤭𞤲𞤫 𞤯𞤭𞤲 𞤬𞤮𞤨. 𞤑𞤵𞥅𞤩𞤢𞤤𞥆𞤮 𞤀𞤃𞤀𞤈𞤀 𞤑𞤀𞤃𞤀𞤈𞤀 𞤸𞤮𞤤𞥆𞤭𞤼𞤢𞥄𞤤𞤭 𞤳𞤮  𞤱𞤮𞤲𞤭 𞤧𞤮𞤥𞤦𞤮 𞤲𞤺𞤮𞥅 𞤧𞤢𞥄𞤴𞤲𞤺𞤮. 𞤇𞤮𞥅𞤴𞤭 𞤺𞤭𞤦𞤭 𞤼𞤭𞤶𞥆𞤢𞥄 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤲𞤮 𞤴𞤭𞤤𞤼𞤭𞤲𞥋𞤣𞤭𞤪𞤢𞥄 𞤥𞤢𞤤𞥆𞤢 𞤱𞤢𞤴𞤤𞤢𞥄⹁ 𞤦𞤢𞤯𞤼𞤢𞤲𞤫 𞤤𞤵𞤪𞥆𞤫 𞤸𞤢𞤳𞥆𞤵𞤲𞥋𞤣𞤫 𞤶𞤢𞥄𞤺𞤮𞤪𞤩𞤫 𞤩𞤫𞤲.  𞤚𞤫𞤽𞤼𞤭𞤲𞤭𞥅 𞤧𞤢𞤦𞤵 𞤨𞤮𞥅𞤯𞤮𞤲𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤄𞤉𞤈𞤐𞤀𞤈 𞤘𞤓𞥅𞤃𞤓⹁ 𞤀𞤪𞤣𞤮 𞤔𞤢𞥄𞤺𞤮𞤪𞤢𞤤 𞤲𞤺𞤢𞤤 𞤫 𞤡𞤀𞤈𞤂 𞤈𞤀𞤒𞤚⹁ 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤙𞤢𞥄𞤱𞤮. 𞤑𞤮𞤲𞤮 𞤲𞤮𞤲⹁  𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤴𞤮 𞤶𞤢𞥄𞤺𞤮𞤪𞤢𞤤 𞤄𞤉𞤈𞤐𞤀𞤈 𞤘𞤓𞥅𞤃𞤓 𞤲𞤺𞤢𞤤 𞤬𞤮𞤨 𞤬𞤭𞤼𞥆𞤫.
𞤐𞤮 𞤸𞤢𞥄𞤲𞤭𞤪𞤭 𞤲𞤮𞤲⹁ 𞤳𞤮 𞤑𞤵𞥅𞤩𞤢𞤤𞥆𞤮 𞤃𞤀𞤃𞤀𞤁𞤋 𞤁𞤓𞤃𞤄𞤓𞤒𞤀⹁ 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤘𞤭𞤲𞤫 𞤲𞤺𞤢𞤤 𞤱𞤮𞤲𞤭 𞤳𞤮 𞤺𞤫𞤤𞤣𞤭𞤲𞤭 𞤧𞤢𞥄𞤴𞤲𞤺𞤮 𞤲𞤺𞤮𞤲.𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤫 𞤸𞤮𞤤𞥆𞤭𞤼𞤢𞤤 𞤲𞤺𞤢𞤤 𞤩𞤫 𞤸𞤭𞤳𞥆𞤭𞤲𞤭 𞤳𞤭𞥅𞤼𞤮𞤤 𞤲𞤺𞤮𞤤⹁ 𞤸𞤮𞥅𞤪𞤫𞥅𞤶𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤴𞤢𞤥𞤭𞤪𞤭𞥅 𞤶𞤢𞥄𞤺𞤮𞤪𞤩𞤫 𞤩𞤫𞤲 𞤲𞤢𞤩𞤼𞤵𞤺𞤮𞤤 𞤱𞤫𞤪𞤤𞤢𞥄𞤶𞤫 𞤺𞤮𞤤𞥆𞤫 𞤯𞤫𞤲 𞤫 𞤷𞤭𞤬𞤼𞤭𞤲𞤮𞤪𞤯𞤫 𞤥𞤢𞤩𞥆𞤫 𞤯𞤫𞤲. 𞤈𞤫𞤬𞤼𞤭 𞤳𞤢𞤣𞤭⹁ 𞤼𞤮𞤲𞤺𞤮𞥅𞤯𞤫 𞤥𞤢𞤲𞤳𞤭𞤪𞤯𞤫 𞤥𞤢𞤩𞥆𞤫 𞤢𞤥𞤦𞤢𞥄𞤥𞤢 (gel des comptes). 𞤂𞤢𞥄𞤥𞤵 𞤲𞤺𞤵𞤲 𞤴𞤢𞤥𞤭𞤪𞤭𞥅 𞤳𞤫𞥅𞤪𞤣𞤢𞤪𞤭𞥅𞤩𞤫 𞤩𞤫𞤲 𞤧𞤮𞤳𞤵𞤺𞤮𞤤 𞤳𞤫𞥅𞤪𞤭 𞤘𞤭𞤲𞤫 𞤯𞤭𞤲 𞤬𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤺𞤢𞤴𞤲𞤢 𞤸𞤵𞤩𞤭𞤲𞥋𞤣𞤢𞥄𞤣𞤫 𞤶𞤢𞥄𞤺𞤮𞤪𞤯𞤫 𞤯𞤫𞤲. 𞤇𞤫 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤤𞤫𞤧𞤩𞤫 𞤥𞤢𞤤𞥆𞤢 𞤷𞤵𞤳𞥆𞤮𞥅𞤩𞤫 𞤶𞤢𞥄𞤺𞤮𞤪𞤩𞤫 𞤸𞤢𞤤𞤬𞤭𞤲𞤢𞥄𞤥𞤢 𞤳𞤫𞤲𞤫𞤲 𞤸𞤭𞥅𞤤𞤵𞤺𞤮𞤤 𞤥𞤵𞤪𞤢𞥄𞤯𞤭 𞤶𞤢𞥄𞤺𞤮𞤪𞤯𞤫 𞤯𞤫𞤲 𞤸𞤢𞥄 𞤻𞤢𞤤𞤲𞤣𞤫 𞤲𞤣𞤫 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤶𞤮𞥅𞤯𞥆𞤭𞤲𞤢𞥄.𞤑𞤮 𞤻𞤢𞤤𞤲𞤣𞤫 𞥕 𞤅𞤭𞥅𞤤𞤼𞤮 𞥒𞥐𞥒𞥑⹁ 𞤧𞤮𞥅𞤪𞤭𞥅𞤩𞤫 𞤘𞤭𞤲𞤫 𞤩𞤫𞤲 𞤱𞤮𞤲𞤣𞤵𞤣𞤫 𞤫 𞤢𞤪𞤣𞤢𞤤 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤱𞤢𞤴𞤤𞤭𞤼𞤭 𞤤𞤢𞥄𞤥𞤵 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤵𞤲. 𞤇𞤫 𞤬𞤮𞤣𞤵𞤲𞤮 𞤶𞤮𞤺𞤲𞤵𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤫 𞤳𞤵𞥅𞤩𞤢𞤤 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞥒𞥐𞥒𞥔 𞤯𞤮𞥅. 𞤯𞤵𞤥 𞤳𞤮 𞤫 𞤲𞤣𞤫𞤪 𞤤𞤫𞤦𞥆𞤭 𞤧𞤢𞤨𞥆𞤮. 𞤂𞤵𞤼𞥆𞤭𞥅 𞤧𞤭 𞤩𞤫 𞤸𞤵𞥅𞤩𞤲𞤢𞤴 𞤳𞤮 𞤩𞤫 𞤬𞤮𞤣𞤵𞤲𞤮𞥅 𞤳𞤮𞤲.
 
𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤅𞤉𞤐𞤉𞤘𞤀𞤂 𞤲𞤣𞤵𞤲 𞤦𞤮𞥅𞤪𞤼𞤭𞥅 𞤧𞤢𞤪𞤭𞤴𞤢 𞤳𞤢  𞤧𞤢𞤪𞤯𞤮𞥅𞤩𞤫 𞤐𞤦𞤢𞤼𞤭𞤪𞤣𞤵 𞤅𞤉𞤲𞤫𞤺𞤢𞤤 𞤲𞤣𞤵𞤲 𞤧𞤢𞤪𞤯𞤭𞤲𞥆𞤮 𞤻𞤢𞤤𞤲𞤣𞤫 𞥕 𞤕𞤮𞤤𞤼𞤮 𞤬𞤭𞥅 𞤣𞤭𞤪𞤼𞤭𞤲𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤 𞤸𞤢𞥄 𞤫 𞥑𞥕 𞤄𞤮𞤱𞤼𞤮 𞥒𞥐𞥒𞥔. 𞤕𞤵𞤩𞤢𞤤 𞤲𞤺𞤢𞤤 𞤳𞤮 𞤻𞤢𞤤𞤲𞤣𞤫 𞥒𞥕 𞤕𞤮𞤤𞤼𞤮 𞤅𞤢𞥄𞤼𞤭𞤲𞤢𞤲𞤮𞥅 𞤳𞤢 𞤢𞤪𞤢𞤲𞤵𞤲.𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤣𞤵𞤲 𞤦𞤮𞥅𞤪𞤼𞤭𞥅 𞤳𞤢𞤣𞤭 𞤬𞤫𞤸𞤪𞤫 𞤲𞤣𞤫 𞤃𞤀𞤑𞤋 𞤅𞤀𞤂 𞤰𞤫𞤼𞥆𞤵𞤲𞤮𞥅 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮 𞤬𞤭𞥅 𞤲𞤫𞥅𞤩𞤲𞤵𞤼𞤵𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤.


𞤄𞤢𞤯𞤼𞤢𞤲𞤫 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫 𞤳𞤮 𞤼𞤢𞤦𞤭𞤲𞤼𞤭𞤲𞤢𞤤 𞤷𞤵𞤩𞤢𞤤 𞤲𞤺𞤢𞤤 𞤫 𞥒𞥕 𞤲𞤣𞤵𞥅 𞤤𞤫𞤱𞤪𞤵 𞤕𞤮𞤤𞤼𞤮 𞤯𞤮𞥅 𞤥𞤢𞤤𞥆𞤢 𞤢𞤣𞤮 𞤼𞤭𞤥𞥆𞤵𞤺𞤮𞤤 𞤸𞤢𞤨𞥆𞤵 𞤃𞤀𞤑𞤋 𞤅𞤀𞤂 𞤲𞤺𞤵𞤲 𞤫 𞤅𞤫𞥅𞤯𞤼𞤮. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭 𞤑𞤀𞤈𞤋𞥅𞤃 𞤏𞤀𞥄𞤁 𞤫 𞤓𞤅𞤃𞤀𞥄𞤐 𞤅𞤌𞤐𞤑𞤌 𞤼𞤢𞤱𞤼𞤮𞤼𞤢𞥄𞤳𞤫 𞤫 𞤷𞤵𞤩𞤢𞤤 𞤲𞤺𞤢𞤤.𞤑𞤮 𞤧𞤢𞤪𞤯𞤮𞥅𞤩𞤫 𞤣𞤫𞤲𞤼𞤢𞤤 𞤒𞤉𞤏𞥆𞤋 𞤀𞤅𞤑𞤀𞤐 𞤏𞤋 𞤱𞤵𞤤𞥆𞤭𞤼𞤭𞤲𞤮𞥅 𞤳𞤢 𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵. 𞤐𞤮 𞤼𞤢𞤱𞤢𞥄 𞤫 𞤲𞤺𞤢𞥄𞤤 𞤣𞤫𞤲𞤼𞤢𞤤 𞤧𞤢𞤪𞤯𞤮𞥅𞤩𞤫 𞤬𞤫𞤣𞥆𞤫 𞤆𞤀𞤅𞤚𞤉𞤊 𞤲𞤣𞤫𞤲 𞤫 𞤬𞤫𞤣𞥆𞤫 𞤝𞤀𞤂𞤋𞥅𞤊𞤀 𞤅𞤀𞤂 𞤲𞤣𞤫𞤲.


 
𞤄𞤉𞤈𞤐𞤀𞥄𞤈 𞤘𞤓𞥅𞤃𞤓⹁ 𞤢𞤪𞤣𞤭𞥅𞤯𞤮 𞤶𞤢𞥄𞤺𞤮𞤪𞤢𞤤 𞤘𞤋𞤐𞤉 𞤲𞤺𞤢𞤤 𞤫 𞤡𞤀𞤈𞤂 𞤈𞤀𞤒𞤚⹁ 𞤶𞤢𞥄𞤺𞤮𞤪𞤯𞤮 𞤥𞤢𞤳𞥆𞤮 𞤮𞤲 𞤳𞤢 𞤻𞤢𞥄𞤱𞤮𞥅𞤪𞤫 𞤲𞤮 𞤨𞤮𞥅𞤯𞤮𞤲’𞤣𞤭𞤪𞤣𞤫.𞤑𞤮 𞤱𞤮𞤲𞤭 𞤧𞤮𞤥𞤦𞤮 𞤲𞤺𞤢𞥄𞤤 𞤨𞤮𞥅𞤯𞤮𞤼𞤭𞤪𞤢𞤤⹁ 𞤳𞤮 𞤲𞤣𞤫 𞤡𞤀𞤈𞤂 𞤈𞤀𞤒𞤚 𞤲𞤫𞤤𞤣𞤵𞤲𞤮𞥅 𞤘𞤓𞥅𞤃𞤓 𞤩𞤢𞤼𞤢𞥄𞤳𞤵𞤪𞤵 𞤢𞤲𞤣𞤭𞤺𞤮𞤤 𞤥𞤮 𞤱𞤮𞤲𞤣𞤫𞤥𞤢 𞤮𞤥𞤮 𞤭𞤥𞥆𞤭𞤲𞤣𞤫 𞤤𞤭𞤻𞤮𞥅𞤪𞤫 𞤬𞤢𞥄𞤣𞤫 𞤫 𞤲𞤮 𞤒𞤭𞥅𞤤𞤮𞥅𞤩𞤫 𞤃𞤵𞤪𞤢𞥄𞤯𞤭 𞤐𞤺𞤢𞤤𞤵𞤴𞤢𞤲𞤳𞤫𞥅𞤶𞤭 (DAF) 𞤫 𞤖𞤮𞥅𞤪𞤫𞥅𞤩𞤫 𞤘𞤵𞤪𞤫 𞤯𞤫𞤲⹁ 𞤱𞤮𞤲𞤭 𞤸𞤵𞥅𞤪𞤭𞤪𞤣𞤫 𞤶𞤢𞤱𞤤𞤫 𞤳𞤢𞤬𞤢𞥄𞤯𞤫 𞤯𞤫𞤲. 𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤩𞤫𞥅 𞤼𞤮𞤯𞥆𞤢𞥄𞤩𞤫 𞤯𞤮𞤮 𞤳𞤫𞥅𞤪𞤭𞤲𞤢𞤲𞤢𞥄𞤥𞤢 𞤴𞤭𞥅𞤤𞤢𞤺𞤮𞤤.𞤉 𞤩𞤢𞤼𞤢𞥄𞤳𞤵𞤪𞤵 𞤶𞤢𞥄𞤦𞤢𞤺𞤮𞤤 𞤔𞤢𞥄𞤺𞤮𞤪𞤯𞤮 𞤙𞤢𞥄𞤱𞤮 𞤲𞤺𞤮𞤲⹁ 𞤄𞤉𞤈𞤐𞤀𞥄𞤈 𞤘𞤓𞥅𞤃𞤓⹁ 𞤀𞤪𞤣𞤮 𞤔𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤨𞤫𞤸𞤫 𞤯𞤫 𞤡𞤀𞤈𞤂 𞤈𞤀𞤒𞤚 𞤰𞤫𞤼𞥆𞤭 𞤯𞤫𞤲 𞤲𞤮 𞤽𞤢𞤤𞤯𞤭𞤲𞤭 𞤥𞤮. 𞤌 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤯𞤫𞤲 𞤨𞤫𞤸𞤫 𞤲𞤮 𞤥𞤢𞤪𞤭 𞤶𞤮𞤤𞤯𞤫 𞤯𞤵𞥅𞤯𞤵𞤯𞤫 𞤼𞤢𞤱𞤵𞤣𞤫 𞤩𞤫𞥅 𞤒𞤭𞥅𞤤𞤮𞥅𞤩𞤫 𞤐𞤺𞤢𞤤𞤵 𞤩𞤫 𞤮 𞤸𞤵𞥅𞤤𞤢𞤲𞤭⹁ 𞤳𞤮 𞤴𞤢𞤥𞤭𞤪𞤮𞥅𞤶𞤫 𞤔𞤢𞥄𞤺𞤮𞤪𞤩𞤫 𞤩𞤫𞤲⹁ 𞤩𞤫 𞤱𞤮𞤲𞤭 𞤼𞤮𞤼𞥆𞤵𞤣𞤫. 𞤏𞤮𞤲𞤢𞥄 𞤧𞤢𞤺𞤮 𞤥𞤢𞤩𞥆𞤫 𞤩𞤫 𞤱𞤮𞤲𞤭 𞤸𞤵𞥅𞤱𞤭𞤪𞤣𞤫. 𞤅𞤭 𞤩𞤫 𞤼𞤫𞤬𞤫𞤼𞤫⹁ 𞤸𞤢𞤪𞤢𞤴 𞤳𞤮 𞤸𞤮𞥅𞤪𞤫𞥅𞤩𞤫 𞤶𞤢𞥄𞤺𞤮𞤪𞤯𞤫 𞤯𞤫𞤲 𞤼𞤭𞤺𞤭 𞤸𞤵𞥅𞤤𞤢𞤲𞤢𞥄. 𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤤𞤢𞥄𞤥𞤢𞤼𞤫𞥅𞤪𞤭 𞤲𞤣𞤭𞤲 𞤢𞤤𞤢𞥄 𞤬𞤫𞥅𞤪𞤫 𞤸𞤵𞥅𞤩𞤲𞤵𞤺𞤮𞤤 𞤱𞤢𞤲𞤮 𞤲𞤣𞤫𞥅 𞤼𞤫𞤬𞤮𞥅𞤪𞤫 𞤴𞤢𞥄𞤶𞤵𞤲’𞤣𞤫.𞤌 𞤸𞤮𞤥𞤦𞤭𞤪𞤭 𞤩𞤢𞤼𞤢𞥄𞤳𞤵𞤪𞤵 𞤲𞤣𞤵𞤲 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢 𞤢𞤣𞤮 𞤔𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤙𞤢𞥄𞤱𞤮𞥅𞤪𞤫 𞤭𞤥𞥆𞤭𞤲𞤣𞤫 𞤲𞤣𞤫𞥅 𞤤𞤭𞤻𞤮𞥅𞤪𞤫⹁ 𞤮𞤥𞤮 𞤸𞤢𞥄𞤲𞤵𞤲𞤮𞥅 𞤢𞤪𞤣𞤭𞤲𞤣𞤫 𞤫𞤩𞥆𞤮𞥅𞤪𞤫 𞤲𞤣𞤫𞤲 𞤴𞤫𞥅𞤧𞤮 𞤐𞤄𞤢𞤼𞤵 𞤔𞤢𞥄𞤺𞤮𞤪𞤩𞤫 𞤩𞤫𞤲 ( conseil des ministres).𞤅𞤀𞤈𞤂 𞤈𞤀𞤒𞤚 𞤲𞤫𞥅𞤩𞤲𞤭𞤼𞤢𞥄𞤳𞤭 𞤫 𞤶𞤢𞥄𞤦𞤢𞤺𞤮𞤤 𞤀𞤪𞤣𞤮 𞤥𞤢𞤳𞥆𞤮 𞤮𞤲. 𞤉 𞤩𞤢𞤼𞤢𞥄𞤳𞤫𞤱𞤮𞤤 𞤲𞤺𞤮𞥅𞤤 𞤮 𞤲𞤫𞤤𞤣𞤭 𞤄𞤉𞤈𞤐𞤀𞥄𞤈 𞤘𞤓𞥅𞤃𞤓⹁ 𞤮 𞤣𞤢𞤪𞤢𞤲𞤭𞥅 𞤨𞤫𞤱𞤶𞤫 𞤥𞤢𞤳𞥆𞤮 𞤯𞤫𞤲 𞤲𞤮 𞤧𞤫𞤥𞤦𞤭𞤪𞤭. 𞤌 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤳𞤵𞥅𞤱𞤯𞤫 𞤥𞤢𞤳𞥆𞤮 𞤯𞤫𞤲 𞤳𞤮 𞤫 𞤧𞤢𞤪𞤭𞤴𞤢𞥄𞤶𞤭 𞤤𞤫𞤴𞤣𞤭 𞤲𞤣𞤭𞤲 𞤩𞤢𞤸𞤭𞥅. 𞤈𞤫𞤬𞤼𞤭 𞤳𞤢𞤣𞤭⹁ 𞤔𞤢𞥄𞤺𞤮𞤪𞤢𞤤 𞤙𞤢𞥄𞤱𞤮 𞤲𞤺𞤢𞤤 𞤴𞤮𞤲𞤺𞤭𞤼𞤢𞥄𞤳𞤭 𞤫 𞤸𞤢𞤴 𞤸𞤵𞥅𞤲𞤣𞤫.𞤐𞤮 𞤶𞤢𞤪𞤭 𞤢𞤲𞤣𞤭𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤲𞤮 𞤶𞤫𞤴𞤢𞥄 𞤫 𞤧𞤢𞤪𞤼𞤭𞥅𞤶𞤭 𞤣𞤫𞤥𞤮𞤳𞤢𞤪𞤢𞥄𞤳𞤵 𞤯𞤭𞤲⹁ 𞤱𞤮𞥅𞤣𞤫𞥅𞤣𞤫 𞤷𞤢𞤤𞤯𞤭 𞤤𞤢𞥄𞤥𞤵 𞤯𞤭𞤲 𞤼𞤢𞤼𞤭: 𞤅𞤢𞤤𞤲𞤣𞤵 𞤧𞤢𞤪𞤯𞤭𞤲𞤮𞥅𞤪𞤵⹁ 𞤧𞤢𞤤𞤲𞤣𞤵 𞤸𞤵𞥅𞤩𞤲𞤮𞥅𞤪𞤵 𞤫 𞤧𞤢𞤤𞤲𞤣𞤵 𞤻𞤢𞥄𞤱𞤮𞥅𞤪𞤵. 𞤑𞤮 𞤸𞤢𞥄𞤲𞤭⹁ 𞤻𞤢𞥄𞤱𞤮𞥅𞤪𞤵 𞤲𞤣𞤵𞤲 𞤬𞤮𞤼𞤢𞥄 𞤣𞤭𞥅𞤧𞤭𞤲𞤢𞥄𞤣𞤫 𞤖𞤵𞥅𞤩𞤲𞤮𞥅𞤪𞤵 𞤲𞤣𞤵𞤲 𞤼𞤫𞤽𞤼𞤭𞤲𞤭𞥅 𞤧𞤮 𞤼𞤢𞤱𞤭𞥅 𞤧𞤮𞤺𞤭𞤼𞤢𞥄𞤩𞤫 𞤲𞤮 𞤮𞥅𞤻𞤭𞥅 𞤳𞤮 𞤫 𞤶𞤢𞥄𞤺𞤮𞤪𞤢𞤤 𞤶𞤫𞤴𞤢𞥄𞤲𞤺𞤢𞤤 𞤫 𞤧𞤢𞤤𞤲𞤣𞤵 𞤸𞤵𞥅𞤩𞤲𞤮𞥅𞤪𞤵 𞤲𞤣𞤵𞤲 𞤼𞤢𞤱𞤢𞥄.


𞤔𞤮𞥅𞤲𞤭 𞤃𞤢𞥄𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤭𞤼𞤢𞤤 𞤘𞤭𞤲𞤫 𞤲𞤺𞤢𞤤⹁ 𞤲𞤮 𞤸𞤫𞤯𞤢𞥄. 𞤒𞤢𞤤𞥆𞤭 𞤮 𞤦𞤢𞤥𞤦𞤢𞤲𞤢𞤴 𞤧𞤢𞤪𞤭𞤴𞤢 𞤤𞤫𞤴𞤣𞤭 𞤲𞤣𞤭𞤲 𞤳𞤢𞥄 𞤮 𞤮 𞤸𞤵𞤤𞤢𞤴 𞤱𞤮𞤼𞤢 𞤤𞤭𞤻𞤮 𞤲𞤺𞤮𞤲 𞤸𞤫𞤱𞤼𞤵 𞤥𞤮.
𞤐𞤮 𞤸𞤢𞤧𞤭𞥅 𞤲𞤮𞤲⹁ 𞤯𞤵𞤥 𞤳𞤮 𞤭𞤥𞥆𞤭𞤲𞤭𞤪𞤢𞥄⹁ 𞤳𞤮 𞤱𞤫𞤤𞤧𞤭𞤲𞤣𞤭𞤲𞤺𞤮𞤤 𞤘𞤭𞤲𞤫𞤲𞤢𞥄𞤩𞤫 𞤩𞤫𞤲 𞤸𞤮𞥅𞤪𞤫 𞤳𞤮 𞤬𞤫𞤱𞤲𞤣𞤭𞥅 𞤳𞤮𞤲 𞤫 𞤬𞤭𞥅 𞤲𞤮 𞤘𞤭𞤲𞤫𞤲𞤢𞤩𞤫 𞤩𞤫𞤲 𞤴𞤫𞤶𞥆𞤭𞤼𞤭𞤪𞤢 CNRD. 𞤅𞤫𞥅𞤣𞤫 𞤮𞤲 𞤘𞤭𞤦𞤭 𞤑𞤋𞤈𞤋𞤒𞤉𞤊 (CRIEF) 𞤶𞤮𞥅𞤯𞥆𞤭𞤲𞤢𞥄⹁ 𞤸𞤮𞤤 𞤳𞤮 𞤴𞤢𞤤𞤼𞤭 𞤫 𞤥𞤵𞤵𞤲؟
𞤖𞤫𞤱𞤼𞤭𞥅 𞤳𞤢 𞤴𞤫𞥅𞤴𞤵𞤺𞤮𞤤 𞤥𞤢𞥄𞤪𞤮 𞤼𞤫𞤣𞥆𞤭𞤼𞤭𞤪𞤢 𞤴𞤫𞥅𞤴𞤭𞤼𞤮𞥅𞤩𞤫 𞤩𞤫𞤲 𞤳𞤢 𞤳𞤢𞤱𞤼𞤫 𞤫 𞤳𞤢 𞤣𞤮𞤱𞤪𞤭 𞤘𞤭𞤲𞤫.


𞤒𞤫𞥅𞤴𞤭𞤪𞤯𞤫 𞤥𞤢𞥄𞤪𞤮 𞤺𞤮𞥅 𞤮𞤥𞤦𞤢𞥄𞤥𞤢 𞤫 𞤲𞤣𞤫𞤪 𞤑𞤮𞤲𞤢𞥄𞤳𞤪𞤭𞤪𞤭 𞤧𞤢𞤦𞤵 𞤤𞤵𞤲𞤣𞤢𞤺𞤮𞤤 𞤷𞤮𞤺𞥆𞤵 𞤲𞤺𞤵 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤸𞤢𞤨𞥆𞤭.


𞤚𞤭𞤨𞥆𞤵𞤣𞤫 𞤫 𞤳𞤢𞥄𞤤𞤣𞤭𞤺𞤢𞤤 𞤸𞤢𞤳𞥆𞤵𞤲’𞤣𞤫 𞤶𞤢𞥄𞤺𞤮𞤪𞤢𞤤 𞤘𞤋𞤐𞤉 𞤲𞤺𞤢𞤤 𞤳𞤢 𞤲𞤺𞤫𞤴𞤺𞤵 𞤫 𞤅𞤵𞥅𞤣𞤵 𞤐𞤘𞤫𞤴𞤺𞤵 𞤘𞤫𞤲𞤣𞤭𞥅𞤪𞤵 𞤲𞤣𞤵𞤲⹁ 𞤤𞤢𞥄𞤥𞤵 𞤲𞤺𞤵𞤲 𞤸𞤢𞤨𞥆𞤭𞥅 𞤷𞤮𞤺𞥆𞤵 𞤻𞤢𞥄𞤥𞤤𞤭 𞤸𞤭𞤼𞥆𞤵𞤯𞤭 𞤯𞤭𞤲 𞤬𞤮𞤨 𞤫 𞤲𞤣𞤫𞤪 𞤤𞤫𞤴𞤣𞤭 𞤺𞤭𞤲𞤫 𞤲𞤣𞤭𞤲. 𞤍𞤵𞤥 𞤳𞤮 𞤱𞤢𞤲𞤮 𞤥𞤢𞥄𞤪𞤮⹁ 𞤲𞤫𞤦𞥆𞤢𞤲⹁ 𞤨𞤫𞤪𞤳𞤢𞤲 𞤥𞤢𞤤𞥆𞤢 𞤤𞤫𞤱𞤻𞤢𞤲⹁ 𞤼𞤭𞤲𞤺𞤫𞥅𞤪𞤫 𞤥𞤢𞤤𞥆𞤢 𞤦𞤢𞤧𞤢𞤤𞥆𞤫⹁ 𞤫 𞤳𞤮 𞤲𞤢𞤲𞤣𞤭 𞤫 𞤯𞤭𞥅.


𞤘𞤭𞤦𞤭 𞤻𞤢𞤤𞤲𞤣𞤫 𞤩𞤫 𞤳𞤮𞤤𞥆𞤭𞤲𞤭 (𞤧𞤭𞥅𞤻𞤭) 𞤳𞤢𞥄𞤤𞤣𞤭𞤺𞤢𞤤 𞤲𞤺𞤢𞤤⹁ 𞤯𞤵𞤥 𞤸𞤢𞤱𞤪𞤭 𞤻𞤢𞤤𞤲𞤣𞤫 𞥓𞥑 𞤅𞤭𞥅𞤤𞤮 𞥒𞥐𞥒𞥔⹁ 𞤳𞤮 𞤯𞤭𞥅 𞤷𞤮𞤺𞥆𞤭 𞤯𞤮𞤮 𞤸𞤢𞤨𞥆𞤢𞥄 𞤲𞤣𞤫𞤪 𞤑𞤮𞤲𞤢𞥄𞤳𞤭𞤪𞤭:


𞤕𞤮𞤺𞥆𞤵 𞤦𞤮𞥅𞤼𞤮 𞤥𞤢𞥄𞤪𞤮 𞤲𞤺𞤮 𞤑𞤭𞤤𞤮𞥅 𞥕𞥐⹁ 𞤳𞤮 𞥓𞥓𞥐.𞥐𞥐𞥐 𞤊𞤘 𞤳𞤢 𞤴𞤫𞥅𞤴𞤭𞤪𞤤𞤫 𞤥𞤢𞤱𞤯𞤫 𞤥𞤢𞤤𞥆𞤢 𞥓𞥔𞥐.𞥐𞥐𞥐 𞤊𞤘 𞤳𞤢 𞤴𞤫𞥅𞤴𞤭𞤼𞤮𞥅𞤩𞤫 𞤩𞤫𞤲. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤳𞤢𞤤𞤢 𞤧𞤮𞥅𞤣𞤵𞤯𞤮 𞤳𞤢 𞤴𞤫𞥅𞤴𞤭𞤪𞤤𞤫 𞤥𞤢𞤱𞤯𞤫⹁ 𞤱𞤢𞤯𞤢𞤲𞤼𞤫 𞤳𞤢𞤴𞤣𞤭 𞤧𞤫𞥅𞤣𞤭𞤲𞤼𞤭𞤲𞤣𞤭 𞤳𞤮 𞤷𞤮𞤺𞥆𞤵 𞤸𞤢𞥄𞤲𞤵𞤲𞥋𞤺𞤵 𞤲𞤺𞤵𞤲 𞤮 𞤧𞤮𞥅𞤣𞤭𞤪𞤭.


𞤘𞤮𞤲𞤺𞤮𞥅𞤪𞤵 𞤥𞤢𞤤𞥆𞤢 𞤦𞤭𞤣𞤮𞤲𞤪𞤵 𞤲𞤫𞤦𞥆𞤢𞤲 CIAO 𞤲𞤣𞤵 𞤤𞤭𞥅𞤼𞤭 𞥒𞥐 𞤳𞤮 𞥒𞥙𞥐.𞥐𞥐𞥐 𞤊𞤘 𞤴𞤫𞥅𞤴𞤭𞤼𞤭𞤪𞤼𞤫𞥅


𞤄𞤮𞥅𞤼𞤮 𞤼𞤭𞤽𞤫 𞤥𞤢𞤤𞥆𞤢 𞤦𞤢𞤧𞤢𞤤𞥆𞤫 𞤳𞤮 𞥒𞥕𞥐.𞥐𞥐𞥐𞤊𞤘 𞤧𞤮𞥅𞤣𞤭𞤪𞤼𞤫𞥅⹁ 𞤴𞤫𞥅𞤴𞤭𞤼𞤭𞤪𞤫𞥅 𞥒𞥖𞥐.𞥐𞥐𞥐𞤊𞤘


𞤕𞤮𞤲𞤣𞤭 𞤳𞤢𞤥𞤢 (𞤬𞤢𞤪𞤭𞤲) 𞤳𞤮 𞥓𞥕𞥕.𞥐𞥐𞥐𞤊𞤘 𞤴𞤫𞥅𞤴𞤭𞤼𞤭𞤪𞤼𞤫𞥅.


𞤂𞤢𞥄𞤥𞤵 𞤲𞤺𞤵𞤲 𞤭𞤥𞥆𞤭𞤲𞤭𞥅 𞤼𞤫𞤬𞤮𞥅𞤩𞤫 𞤳𞤢 𞤳𞤢𞤱𞤼𞤫 𞤬𞤭𞥅 𞤲𞤣𞤢𞥄𞤪𞤵𞤺𞤮𞤤 𞤧𞤭 𞤷𞤮𞤺𞥆𞤭 𞤸𞤢𞤨𞥆𞤢𞥄𞤯𞤭 𞤯𞤭𞤲 𞤲𞤮 𞤻𞤭𞥅𞤩𞤲𞤢𞥄. 𞤑𞤮𞤲𞤮 𞤻𞤭𞥅𞤩𞤲𞤵𞤺𞤮𞤤 𞤯𞤭𞤲 𞤷𞤮𞤺𞥆𞤭 𞤲𞤮 𞤱𞤮𞥅𞤲𞤣𞤢𞤲𞤭 𞤫 𞤴𞤫𞥅𞤴𞤭𞤼𞤮𞥅𞤩𞤫 𞤩𞤫𞤲 𞤷𞤢𞤯𞤫𞥅𞤤𞤫. 𞤉 𞤥𞤭𞤧𞤢𞤤⹁ 𞤧𞤭 𞤩𞤫 𞤧𞤮𞥅𞤣𞤭𞤪𞤭𞥅 𞤥𞤢𞥄𞤪𞤮 𞥓𞥓𞥐.𞥐𞥐𞥐𞤊𞤘 𞤳𞤢 𞤤𞤵𞥅𞤥𞤮 𞤃𞤢𞤣𞤭𞥅𞤲𞤢⹁ 𞤳𞤮 𞤦𞤫𞥅 𞤩𞤫 𞤦𞤢𞤳𞤭𞤪𞤢 𞤳𞤮 𞤬𞤢𞤥𞤯𞤭 𞤱𞤮𞥅 𞥗.𞥐𞥐𞥐𞤊𞤘 𞤬𞤭𞥅 𞤴𞤮 𞤳𞤮 𞤸𞤫𞤱𞤼𞤵 𞤳𞤢 𞤬𞤵𞤲𞤺𞤮𞥅𞤶𞤭 𞤴𞤫𞥅𞤴𞤭𞤼𞤭𞤪𞤯𞤭 𞤥𞤢𞤩𞥆𞤫. 𞤅𞤭 𞤩𞤫 𞤴𞤫𞥅𞤴𞤭𞤼𞤭𞤪𞤭𞥅 𞤥𞤢𞥄𞤪𞤮 𞤳𞤮𞤲 𞥓𞥔𞥐.𞥐𞥐𞥐𞤊𞤘⹁ 𞤳𞤮 𞥓.𞥐𞥐𞥐𞤊𞤘 𞤨𞤫𞤼 𞤩𞤫 𞤸𞤫𞤩𞤢𞤼𞤢 𞤫 𞤦𞤮𞥅𞤼𞤮 𞤥𞤢𞤪𞤮 𞤳𞤢𞤤𞤢.


𞤅𞤮𞤥𞤦𞤮 𞤯𞤵𞤥⹁ 𞤸𞤭𞤩𞤫 𞤴𞤫𞥅𞤴𞤭𞤼𞤭𞤪𞤣𞤫 𞤦𞤮𞥅𞤼𞤮 𞤲𞤺𞤮𞤲 𞥓𞥕𞥐.𞥐𞥐𞥐𞤊𞤘. 𞤖𞤭𞤲𞤮 𞤤𞤫⹁ 𞤯𞤵𞤲 𞤲𞤮 𞤤𞤵𞤲𞤣𞤭𞥅 𞤷𞤮𞤺𞥆𞤵 𞤸𞤢𞤨𞥆𞤢𞥄 𞤲𞤺𞤵 𞤲𞤺𞤵𞤲. 𞤚𞤢𞤱𞤼𞤭 𞤳𞤢𞤣𞤭⹁ 𞤯𞤵𞥅𞤯𞤵𞤩𞤫 𞤧𞤮𞥅𞤣𞤮𞤴𞤢𞤴 𞤃𞤢𞤣𞤭𞥅𞤲𞤢 𞤸𞤢𞤪𞤢 𞤱𞤢𞤯𞤢𞤲𞤢𞥄𞤳𞤢 𞤳𞤢𞤴𞤣𞤭 𞤧𞤫𞥅𞤣𞤭𞤲𞤣𞤭 𞤷𞤮𞤺𞥆𞤵 𞤲𞤺𞤵𞤲.


𞤔𞤮𞥅𞤲𞤭 𞤲𞤮𞤲 𞤧𞤭 𞤼𞤫𞤬𞤮𞥅𞤩𞤫 𞤷𞤮𞤺𞥆𞤵 𞤤𞤢𞤲𞤣𞤭𞤳𞤫 𞤳𞤮 𞤶𞤫𞤤𞤵⹁ 𞤴𞤫𞥅𞤴𞤭𞤼𞤮𞥅𞤱𞤮 𞤮𞤲 𞤸𞤢𞥄𞤤𞤭𞥅 𞤳𞤮 𞤤𞤵𞤲𞤣𞤭𞥅 𞤷𞤮𞤺𞥆𞤵 𞤸𞤢𞤨𞥆𞤢𞥄𞤲𞤺𞤵 𞤲𞤺𞤵𞤲⹁ 𞤥𞤢𞤤𞥆𞤢 𞤧𞤭 𞤮 𞤢𞤤𞤢𞥄 𞤳𞤢𞤴𞤣𞤭 𞤲𞤣𞤭 𞤮 𞤧𞤮𞥅𞤣𞤭𞤪𞤭 𞤲𞤣𞤭𞤲⹁ 𞤩𞤫 𞤲𞤮𞤣𞥆𞤭𞤼𞤢𞤴 𞤥𞤮 𞤳𞤢 𞤴𞤭𞥅𞤤𞤭𞤪𞤣𞤫 𞤥𞤢𞤩𞥆𞤫. 𞤅𞤭 𞤮 𞤲𞤮𞥅𞤼𞤢𞥄𞤳𞤭 𞤸𞤢𞥄 𞤦𞤢𞥄𞤤𞤯𞤫 𞤼𞤢𞤼𞤭 𞤬𞤫𞤰𞥆𞤭𞥅⹁ 𞤩𞤫 𞤢𞤪𞤢𞤴 𞤩𞤫 𞤮𞤥𞤦𞤢 𞤴𞤫𞥅𞤴𞤭𞤪𞤣𞤫 𞤥𞤢𞤳𞥆𞤮 𞤲𞤣𞤫𞤲 𞤸𞤢𞥄 𞤮 𞤲𞤮𞥅𞤼𞤮𞤴𞤮𞥅.


𞤉 𞤴𞤮𞤲𞤼𞤫𞤪𞤫 𞤬𞤫𞤰𞥆𞤵𞤲𞤣𞤫 𞤯𞤮𞥅⹁ 𞤦𞤵𞤴 𞤲𞤮𞤣𞥆𞤭𞤼𞤢𞤲𞤮 𞤳𞤢 𞤴𞤭𞥅𞤤𞤭𞤪𞤯𞤫 𞤳𞤮𞤲𞤮 𞤩𞤫 𞤲𞤮𞥅𞤼𞤢𞤲𞤮𞥅𞤳𞤭. 𞤒𞤫𞥅𞤴𞤭𞤪𞤤𞤫 𞤥𞤢𞤩𞥆𞤫 𞤯𞤫𞤲 𞤮𞤥𞤦𞤢𞥄𞤥𞤢 𞤸𞤢𞥄 𞤩𞤫 𞤲𞤮𞥅𞤼𞤮𞤴𞤮𞥅 𞤩𞤫 𞤩𞤢𞤲𞤺𞤭𞤲𞤢 𞤳𞤮 𞤸𞤢𞤯𞤭 𞤩𞤫 𞤻𞤭𞥅𞤩𞤲𞤵𞤣𞤫 𞤷𞤮𞤺𞥆𞤵 𞤸𞤢𞤨𞥆𞤢𞥄𞤲𞤺𞤵 𞤲𞤺𞤵𞤲.


𞤐𞤮 𞤱𞤮𞥅𞤣𞤭 𞤼𞤭𞤨𞥆𞤭𞤲𞤭𞤪𞤩𞤫 𞤥𞤢𞥄𞤪𞤮 𞥓𞥗𞥐.𞥐𞥐𞥐𞤊𞤘 𞤢𞤣𞤮 𞤤𞤢𞥄𞤥𞤵 𞤲𞤺𞤵𞤲 𞤧𞤢𞤪𞤯𞤭𞤲𞤣𞤫 𞤷𞤮𞤺𞥆𞤭 𞤯𞤭𞤲⹁ 𞤩𞤫𞤲 𞤯𞤮𞤲 𞤱𞤢𞥄𞤱𞤢𞤼𞤢𞥄 𞤴𞤫𞥅𞤴𞤭𞤪𞤣𞤫 𞤷𞤮𞤺𞥆𞤵 𞤬𞤭𞤩𞤢𞥄𞤲𞤺𞤵 𞤲𞤺𞤵𞤲. 𞤅𞤮 𞤩𞤫 𞤱𞤢𞤯𞤭𞥅 𞤯𞤵𞤲⹁ 𞤩𞤫 𞤴𞤢𞤤𞤼𞤢𞤼𞤢𞥄. 𞤊𞤭𞥅 𞤲𞤮𞤲 𞤱𞤮𞤼𞤢 𞤩𞤫 𞤥𞤵𞤪𞤧𞤭𞤲 𞤶𞤢𞤱𞤤𞤫 𞤥𞤢𞤩𞥆𞤫⹁ 𞤸𞤭𞤩𞤫 𞤥𞤢𞤪𞤵𞤣𞤫 𞤥𞤢𞥄𞤪𞤮 𞤥𞤢𞤩𞥆𞤫 𞤳𞤮𞤲 𞤸𞤢𞥄 𞤴𞤢𞤥𞤭𞤪𞤮𞥅𞤪𞤫 𞤲𞤣𞤫𞤲 𞤶𞤭𞤲𞥆𞤢 𞤻𞤢𞤤𞤲𞤣𞤫 𞥓𞥐 𞤅𞤫𞥅𞤯𞤼𞤮 𞥒𞥐𞥒𞥔.


𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤳𞤮 𞤸𞤫𞥅𞤱𞤭 𞤫 𞤥𞤢𞥄𞤪𞤮 𞤻𞤢𞥄𞤥𞤫𞤼𞤫𞥅𞤳𞤮 𞤳𞤮𞤲 𞤺𞤭𞤲𞤫 𞤳𞤮 𞤀𞥄𞥁𞤭𞤴𞤢 𞤭𞤱𞤢𞤼𞤢⹁ 𞤲𞤭𞥅𞤲𞤭𞥅 𞤤𞤫 𞤷𞤮𞤺𞥆𞤵 𞤲𞤺𞤵𞤲 𞤲𞤮 𞤩𞤫𞤴𞤣𞤭𞥅 𞤼𞤮𞤲⹁ 𞤼𞤢𞤱𞤼𞤭 𞤳𞤢𞤣𞤭 𞤤𞤢𞥄𞤥𞤵 𞤲𞤺𞤵𞤲 𞤯𞤵𞤴𞤼𞤢𞥄𞤤𞤭 𞤶𞤮𞤥𞤮𞤪𞤤𞤭 𞤯𞤭𞤲⹁ 𞤲𞤮 𞤸𞤢𞤧𞤭 𞤳𞤢 𞤥𞤢𞥄𞤪𞤮 𞤧𞤢𞤯𞤢 𞤫 𞤤𞤵𞥅𞤥𞤫 𞤯𞤫𞤲 𞤳𞤢 𞤧𞤵𞥅𞤥𞤢𞤴𞤫𞥅𞤪𞤵 𞤯𞤮𞥅.


𞤒𞤮𞤼𞥆𞤲𞤢𞤲𞤣𞤫 𞤕𞤫𞤪𞤲𞤮 𞤃𞤢𞥄𞤤𞤭𞤳 𞤔𞤢𞤤𞥆𞤮


𞤅𞤫𞤨𞥆𞤮 𞤧𞤢𞥄𞤼𞤭𞤲𞤢𞤲𞤮𞥅𞤲𞤺𞤮 𞤲𞤺𞤮𞤲 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫 𞤼𞤮 𞤤𞤢𞥄𞤥𞤮𞤪𞤣𞤫 𞤁𞤢𞤳𞤢𞤪 𞤣𞤭𞤪𞤼𞤭𞤲𞤢𞥄𞤥𞤢 𞤩𞤢𞥄𞤱𞤮 𞤤𞤢𞥄𞤥𞤵 𞤲𞤺𞤵𞤲 𞤼𞤮𞤽𞤵𞤣𞤫 𞤲𞤺𞤮.𞤐𞤺𞤮𞥅 𞤧𞤫𞤨𞥆𞤮 𞤲𞤮 𞤫𞤩𞥆𞤭𞤪𞤢𞤲𞤮𞥅 𞤬𞤭𞥅 𞤱𞤵𞤤𞥆𞤭𞤼𞤢𞤺𞤮𞤤 𞤦𞤢𞤯𞤼𞤢𞤲𞤫 𞤃𞤀𞤑𞤋 𞤅𞤀𞤂 𞤣𞤭𞤪𞤼𞤭𞤲𞤣𞤫 𞤷𞤵𞤩𞤢𞤤 𞤲𞤺𞤢𞤤 𞤸𞤢𞥄𞤲𞤵𞤲𞤮𞥅𞤲𞤺𞤢𞤤 𞤱𞤢𞤯𞤵𞤣𞤫 𞤻𞤢𞤤𞤲𞤣𞤫 𞥒𞥕 𞤕𞤮𞤤𞤼𞤮 𞥒𞥐𞥒𞥔. 𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤵𞤲𞤮𞥅 𞤫 𞤖𞤮𞥅𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮⹁ 𞤃𞤀𞤑𞤋 𞤅𞤀𞤂 𞤸𞤮𞤤𞥆𞤵𞤲𞤮 𞤱𞤮𞤲𞤣𞤫𞤥𞤢 𞤮 𞤦𞤮𞤪𞤼𞤭𞥅 𞤴𞤢𞤥𞤭𞤪𞤮𞥅𞤪𞤫 𞤴𞤮𞤱𞤭𞤼𞤭𞥅𞤲𞤣𞤫 𞤫 𞤷𞤵𞤩𞤢𞤤 𞤲𞤺𞤢𞤤⹁ 𞤧𞤢𞤦𞤢𞤲𞤣𞤫𞤥𞤢 𞤤𞤵𞤪𞥆𞤢𞤤 𞤸𞤮𞥅𞤪𞤫 𞤤𞤭𞤥𞤼𞤮𞤤 𞤣𞤢𞤪𞤮𞤼𞤮𞥅𞤩𞤫 𞤩𞤫𞤲. 𞤇𞤢𞥄𞤱𞤼𞤭 𞤯𞤵𞤥⹁ 𞤧𞤢𞤪𞤯𞤮𞥅𞤩𞤫 𞤅𞤫𞤲𞤫𞤺𞤢𞤤 𞤩𞤫𞤲 𞤼𞤢𞤦𞤭𞤲𞤼𞤭𞤲𞤭 𞤬𞤢𞤩𞥆𞤭𞤲𞤢𞤤 𞤲𞤺𞤢𞤤. 𞤇𞤫 𞤧𞤢𞤪𞤯𞤭𞤲𞤭 𞤤𞤢𞥄𞤼𞤢𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤 𞤻𞤢𞤤𞤲𞤣𞤫 𞥑𞥕 𞤄𞤮𞤱𞤼𞤮 𞥒𞥐𞥒𞥔.𞤘𞤭𞤦𞤭 𞤲𞤣𞤫𞤲 𞤻𞤢𞤤𞤢𞥄𞤲𞤣𞤫 𞤸𞤫𞤧𞤪𞤫 𞤧𞤢𞤪𞤯𞤭𞤲𞤢𞥄⹁ 𞤯𞤵𞥅𞤯𞤵𞤩𞤫 𞤫 𞤤𞤭𞤣𞥆𞤭𞥅𞤩𞤫 𞤤𞤢𞥄𞤥𞤵 𞤲𞤺𞤵𞤲⹁ 𞤼𞤫𞤽𞤼𞤭𞤲𞤭𞥅 𞤴𞤭𞤥𞤩𞤫 𞤅𞤌𞤐𞤑𞤌 𞤩𞤫𞤲 𞤲𞤮 𞤱𞤵𞤤𞥆𞤭𞤼𞤢𞥄𞤣𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤤𞤫𞤴𞤯𞤫 𞤖𞤭𞥅𞤪𞤲𞤢 𞤯𞤵𞥅𞤯𞤵𞤯𞤫 𞤱𞤢𞤲𞤮 𞤀𞤃𞤉𞤈𞤋𞤑 𞤲𞤮 𞤽𞤫𞥅𞤪𞤭𞤲𞤢𞤲𞤣𞤫 𞤃𞤑𞤀𞤋 𞤅𞤀𞤂 𞤬𞤭𞥅 𞤴𞤮 𞤮 𞤼𞤢𞤦𞤭𞤲𞤼𞤭𞤲 𞤻𞤢𞤤𞤢𞥄𞤲𞤣𞤫 𞤸𞤭𞤯𞤲𞤣𞤫 𞤲𞤣𞤫𞤲. 𞤖𞤢𞤴 𞤁𞤉𞤐𞤘𞤖𞤀 (CEDEAO – ECOWAS) 𞤼𞤮𞤪𞤭𞤳𞤫 𞤃𞤀𞤑𞤋 𞤅𞤀𞤂 𞤻𞤭𞥅𞤩𞤲𞤵𞤺𞤮𞤤 𞤻𞤢𞤤𞤢𞥄𞤢𞤲𞤣𞤫 𞤲𞤣𞤫 𞤁𞤮𞤧𞤼𞤫𞤪𞤫 𞤅𞤉𞤐𞤉𞤐𞤘𞤀𞤂 𞤲𞤣𞤫𞤲 𞤼𞤮𞤯𞥆𞤭𞥅.𞤃𞤮𞤶𞤮𞤦𞤫 𞥔𞥐 𞤲𞤮 𞤪𞤫𞤲𞤣𞤭 𞤫 𞤣𞤫𞤲𞤼𞤢𞤤 𞤭𞤲𞥆𞤫𞤼𞤫𞥅𞤲𞤺𞤢𞤤 𞤀𞥄𞤈 𞤅𞤓𞤐𞤓 𞤉𞤂𞤉𞤑𞤅𞤋𞤒𞤌𞤐 (𞤖𞤭𞤱𞤫𞤲 𞤕𞤵𞤩𞤢𞤤 𞤥𞤫𞥅𞤯𞤫𞤲 𞤲𞤺𞤢𞤤). 𞤑𞤮 𞤲𞤺𞤢𞥄𞤤 𞤁𞤫𞤲𞤼𞤢𞤤 𞤲𞤮𞤣𞥆𞤭𞤼𞤵𞤲𞤮𞥅 𞤧𞤫𞤨𞥆𞤮 𞤲𞤺𞤮𞤲 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞥑𞥓 𞤕𞤌𞤂𞤚𞤌. 𞤑𞤮𞤲𞤮 𞤤𞤢𞥄𞤥𞤩𞤫 𞤅𞤢𞤸𞤪𞤫 𞤁𞤀𞤑𞤀𞤈 𞤲𞤣𞤫𞤲 𞤲𞤫𞤤𞤣𞤭 𞤩𞤫 𞤩𞤢𞤼𞤢𞥄𞤳𞤵𞤪𞤵 𞤼𞤮𞤽𞤵𞤲’𞤣𞤵 𞤧𞤫𞤨𞥆𞤮 𞤲𞤺𞤮𞤲.  𞤂𞤢𞥄𞤥𞤩𞤫 𞤁𞤢𞤳𞤢𞤪 𞤩𞤫𞤲 𞤤𞤢𞤥𞤭𞤼𞤮𞤪𞤭 𞤱𞤭𞤴𞤵𞤺𞤮𞤤 𞤱𞤮𞤲𞤣𞤫𞤥𞤢 𞤤𞤢𞥄𞤱𞤮𞤤 𞤲𞤺𞤮𞤤 𞤩𞤫 𞤧𞤵𞤩𞤭𞥅 𞤧𞤫𞤨𞥆𞤵𞤣𞤫 𞤫 𞤥𞤵𞤵𞤲 𞤲𞤺𞤮𞤤⹁ 𞤲𞤮 𞤸𞤭𞤼𞥆𞤭 𞤬𞤮𞤼𞤢 𞤱𞤮𞤲𞤢𞤲𞤣𞤫 𞤴𞤭𞥅𞤤𞤮𞤼𞤮𞥅𞤩𞤫 𞤩𞤫𞤲 𞤴𞤢𞤸𞤢 𞤫 𞤺𞤮𞤤𞥆𞤫 𞤥𞤵𞤵𞤲 𞤲𞤣𞤫𞤪 𞤁𞤢𞤳𞤢𞤪. 𞤖𞤮𞥅𞤪𞤫𞥅𞤩𞤫 𞤁𞤫𞤲𞤼𞤢𞤤 𞤲𞤺𞤢𞤤 𞤬𞤮𞤣𞤭𞥅 𞤱𞤮𞤲𞤣𞤫𞤥𞤢 𞤧𞤫𞤨𞥆𞤮 𞤲𞤺𞤮𞤲 𞤤𞤢𞥄𞤼𞤮𞤼𞤮 𞤴𞤫𞥅𞤧𞤮 𞤳𞤮𞤲𞤮 𞤩𞤫 𞤧𞤵𞤩𞤮𞤼𞤮 𞤤𞤢𞥄𞤱𞤮𞤤 𞤳𞤫𞤧𞤮𞤤.
 
𞤑𞤌𞤚𞤁𞤋𞤜𞤀𞥄𞤈 𞤎𞤉𞤚𞥆𞤋𞥅 𞤊𞤉𞤂𞤐𞤘𞤌 𞤐𞤘𞤌𞤐𞤑𞤮 𞤖𞤢𞤲𞤳𞤭 𞤫 𞤈𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑𞥑 𞤕𞤮𞤤𞤼𞤮 𞥒𞥐𞥒𞥔 𞤼𞤭𞤥𞥆𞤭 𞤊𞤮𞥅𞤤𞤮𞤼𞤭𞤪𞤮 𞤫 𞤂𞤢𞤼𞤮 𞤃𞤵𞤤𞥆𞤫𞤪𞤫 𞤬𞤭𞥅 𞤊𞤫𞤤𞤲𞤺𞤮 𞤀𞤬𞤪𞤭𞤳 𞤲𞤺𞤮𞤲. 𞤑𞤮 𞤑𞤌𞤚𞤁𞤋𞤏𞤀𞤈 𞤰𞤫𞤼𞥆𞤭 𞤲𞤺𞤮 𞤩𞤢𞥄𞤱𞤮 𞤩𞤫 𞤨𞤭𞤴𞤵𞤣𞤫 𞤐𞤀𞤔𞤉𞤈𞤋𞤒𞤀 𞤳𞤵𞥅𞤤𞤫 𞥒-𞥑. 𞤑𞤮 𞤻𞤢𞤤𞤲𞤣𞤫  𞥑𞥓 𞤅𞤭𞥅𞤤𞤮 𞥒𞥐𞥒𞥔 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤬𞤵𞤯𞥆𞤭𞥅. 𞤑𞤮 𞤑𞤌𞤚𞤁𞤋𞤏𞤀𞤈 𞤫 𞤘𞤋𞤐𞤉 𞤄𞤋𞤅𞤀𞤏𞤌 𞤵𞤣𞥆𞤭𞤼𞤵𞤲𞤮𞥅 𞤬𞤮𞥅𞤤𞤼𞤭𞤪𞤮 𞤲𞤺𞤮𞤲. 𞤃𞤢𞤱𞤯𞤭 𞤑𞤌𞤚𞤁𞤋𞤏𞤀𞤈 𞤯𞤭𞤲 𞤬𞤮𞥅𞤤𞤭𞤪𞤭 𞤕𞤢𞥄𞤨𞤢𞥄𞤤𞤭 𞤄𞤋𞤅𞤀𞤏𞤌𞥅 𞤯𞤭𞤲 𞤳𞤵𞥅𞤤𞤫 𞤯𞤭𞤯𞤭. 𞤇𞤢𞥄𞤱𞤼𞤭 𞤯𞤵𞤲 𞤑𞤌𞤚𞤁𞤋𞤏𞤀𞤈 𞤨𞤭𞤴𞤢𞥄 𞤫 𞤨𞤭𞤶𞤫 𞤣𞤫𞤲𞤼𞤫 𞤯𞤭𞤯𞤭 𞤸𞤫𞤣𞥆𞤭𞤲𞤮𞥅𞤯𞤫 𞤯𞤫𞤲. 𞤑𞤮 𞤸𞤮𞥅𞤪𞤫 𞤳𞤢𞤪𞤢𞤸𞤢𞤲 𞤩𞤫 𞤤𞤵𞤥𞤦𞤭𞤪𞤭 𞤬𞤭𞥅 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤 𞤩𞤢𞥄𞤱𞤮 𞤃𞤀𞤈𞤌𞤑 𞤨𞤭𞤴𞤵𞤣𞤫 𞤟𞤀𞤃𞤄𞤋𞤒𞤀.𞤅𞤭 𞤟𞤀𞤃𞤄𞤋𞤒𞤀 𞤴𞤢𞤤𞤼𞤢𞥄𞤲𞤮⹁ 𞤑𞤌𞤚𞤁𞤋𞤏𞤀𞤈 𞤬𞤫𞤰𞥆𞤢𞤼𞤢𞥄𞤲𞤮 𞤧𞤢𞤳𞤢 𞤩𞤫 𞤸𞤫𞤱𞤼𞤢 𞤳𞤢 𞤼𞤭𞤥𞥆𞤢𞤤 𞤬𞤭𞥅 𞤳𞤢𞤤𞤢 𞤳𞤮 𞤳𞤢𞤥𞤩𞤫 𞤼𞤮𞥅𞤤𞤲𞤵𞤲𞤮𞥅 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲. 𞤅𞤭 𞤩𞤫 𞤴𞤢𞤤𞤼𞤵𞤲𞤮⹁ 𞤯𞤵𞤥 𞤱𞤮𞤲𞤢𞤴𞤲𞤮 𞤸𞤫𞤪𞤧𞤢 𞤥𞤢𞤱𞤳𞤢 𞤱𞤮𞤲𞤢𞤲𞤣𞤫 𞤥𞤢𞤱𞤯𞤭 𞤑𞤌𞤚𞤁𞤋𞤏𞤀𞤈 𞤯𞤭𞤲.𞤍𞤵𞥅𞤯𞤵𞤩𞤫 𞤼𞤭𞤶𞥆𞤢𞤲𞤮𞥅𞤳𞤭 𞤯𞤭𞥅 𞤃𞤢𞤱𞤯𞤭 𞤑𞤌𞤚𞤁𞤋𞤏𞤀𞤈 𞤥𞤵𞥅𞤼𞤮𞤼𞤮𞤲𞤮 𞤩𞤢𞥄𞤱𞤮 𞤃𞤀𞤈𞤌𞤑 𞤤𞤵𞤥𞤦𞤭𞤲𞤣𞤫 𞤯𞤭⹁ 𞤼𞤫𞤽𞤼𞤭𞤲𞤭 𞤲𞤣𞤫 𞤩𞤢𞤲𞤺𞤵𞤲𞤮𞥅 𞤱𞤮𞤲𞤣𞤫𞤥𞤢 𞤳𞤮 𞤳𞤢𞤲𞤶𞤭 𞤫 𞤐𞤘𞤢𞤴𞤵𞥅𞤶𞤭 𞤅𞤉𞤐𞤉𞤘𞤀𞤂 𞤯𞤭𞤲 𞤬𞤮𞤼𞥆𞤢𞤴𞤲𞤮𞥅 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤. 𞤑𞤮𞤲𞤮 𞤯𞤭𞥅 𞤃𞤢𞤱𞤯𞤭 𞤶𞤵𞤸𞤭 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨 𞤩𞤢𞥄𞤱𞤮 𞤯𞤭 𞤴𞤢𞤤𞤼𞤭𞤲𞤣𞤫 𞤅𞤉𞤐𞤉𞤘𞤀𞤂 𞤸𞤢𞤴 𞤧𞤭 𞤼𞤢𞤱𞤭𞥅 𞤳𞤮 𞤳𞤢 𞤤𞤢𞤼𞤮 𞤳𞤵𞥅𞤤𞤫. 𞤇𞤢𞥄𞤱𞤼𞤭 𞤯𞤵𞤥⹁ 𞤯𞤭𞥅 𞤃𞤢𞤱𞤯𞤭 𞤣𞤵𞤯𞥆𞤭 𞤃𞤀𞤂𞤋 𞤫 𞤑𞤌𞤐𞤘𞤌 𞤁𞤋𞥅𞤅𞤐𞤀𞥄𞤈𞤋 𞤧𞤭 𞤯𞤭 𞤸𞤢𞤱𞤪𞤭 𞤫 𞤁𞤵𞤼𞤫 𞤐𞤀𞤔𞤉𞤈𞤋𞤒𞤀 𞤯𞤫𞤲 𞤳𞤢 𞤼𞤭𞤥𞥆𞤢𞤤.𞤖𞤢𞤪𞤭 𞤩𞤫𞥅 𞤯𞤭𞤯𞤮 𞤬𞤮𞤼𞥆𞤭𞥅𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤫 𞤣𞤫𞤲𞤼𞤢𞤤 𞤺𞤮𞥅𞤼𞤢𞤤 𞤲𞤺𞤢𞤤 𞤩𞤫 𞤶𞤫𞤴𞤢𞤲𞤮𞥅. 𞤌𞤲𞤼𞤵𞤥𞤢 𞤐𞤀𞤔𞤉𞤈𞤋𞤒𞤀 𞤨𞤭𞤴𞤵𞤲𞤮 𞤑𞤌𞤚𞤁𞤋𞤏𞤀𞤈 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤. 𞤑𞤮𞤲𞤮⹁ 𞤱𞤮𞤲𞤢𞥄 𞤳𞤮 𞤱𞤮𞥅𞤱𞤭 𞤳𞤮𞤲 𞤱𞤢𞤯𞤭 𞤸𞤢𞤲𞤳𞤭 𞤳𞤢 𞤊𞤭𞤶𞤭𞤪𞤣𞤫 𞤃𞤢𞤱𞤲𞤣𞤫 𞤀𞤂𞤖𞤀𞤅𞤀𞥄𞤐 𞤏𞤀𞤚𞤀𞤈𞤀.𞤑𞤮 𞤐𞤀𞤔𞤉𞤈𞤋𞤒𞤀 𞤤𞤫 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥘.  𞤑𞤮 𞤏𞤋𞤂𞤋𞤒𞤀𞤃𞤅 𞤉𞤑𞤌𞤐𞤘 𞤱𞤮𞤲𞤭 𞤳𞤮 𞤲𞤢𞥄𞤣𞤢𞤲𞤭 𞤲𞤺𞤢𞤤 𞤐𞤀𞤔𞤉𞤈𞤋𞤒𞤀. 𞤑𞤮 𞤑𞤌𞤚𞤁𞤋𞤏𞤀𞤈 𞤩𞤵𞤪𞤵𞤲𞤮𞥅  𞤤𞤫 𞤶𞤢𞥄𞤤𞤢𞥄𞤣𞤫 𞤫 𞤬𞤭𞤶𞤮 𞤲𞤺𞤮𞤲. 𞤑𞤮 𞤸𞤮𞥅𞤪𞤫 𞥑 – 𞥐 𞤩𞤫 𞤬𞤮𞤱𞤼𞤮𞤪𞤭. 𞤇𞤢𞤴𞤼𞤭 𞤩𞤫 𞤪𞤵𞤼𞥆𞤭𞤳𞤫 𞤳𞤢 𞤼𞤢𞤴𞤪𞤫 𞤯𞤭𞤯𞤥𞤫𞤪𞤫⹁ 𞤊𞤈𞤀𞤐𞤑  𞤑𞤉𞤅𞤋𞤒𞤉 𞤱𞤵𞤪𞤼𞤢𞤲𞤭 𞤑𞤌𞤚𞤁𞤋𞤜𞤀𞥄𞤈 𞤳𞤵𞥅𞤤𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥒. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥘𞥒⹁ 𞤅𞤉𞤄𞤀𞤅𞤚𞤋𞤒𞤉𞤐 𞤖𞤀𞤂𞤉𞥅𞤈 𞤯𞤭𞤯𞤥𞤭𞤼𞤢𞤲𞤭 𞤑𞤌𞤚𞤁𞤋𞤜𞤀𞥄𞤈 𞤩𞤢𞥄𞤱𞤮 𞤅𞤋𞤃𞤌𞤐 𞤀𞤁𞤉𞤐𞤘𞤈𞤀 𞤪𞤮𞤼𞥆𞤢𞤲𞤣𞤫 𞤥𞤮.𞤑𞤮 𞤸𞤮𞥅𞤪𞤫 𞥒-𞥑 𞤱𞤮𞤲𞤢𞤲𞤣𞤫 𞤑𞤌𞤚𞤁𞤋𞤏𞤀𞤈 𞤬𞤭𞤶𞤮 𞤲𞤺𞤮𞤲 𞤼𞤭𞤥𞥆𞤭. 𞤑𞤌𞤚𞤁𞤋𞤏𞤀𞤈 𞤸𞤫𞤲𞤣𞤭 𞤊𞤫𞤤𞤲𞤺𞤮 𞤳𞤢𞤲𞤽𞤫 𞤲𞤺𞤮𞤲 𞤳𞤢𞤻𞤵𞤲 𞤫 𞤣𞤵𞤦𞤵𞤲𞤫 (𞤥𞤭𞤤𞤭𞤴𞤮𞤲) 𞤶𞤫𞥅𞤯𞤭𞤯𞤭 𞤣𞤢𞤤𞤢. 𞤐𞤀𞤔𞤉𞤈𞤋𞤒𞤀 𞤴𞤭𞤤𞤼𞤮𞤣𞤭 𞤫 𞤐𞤦𞤢𞤪𞤶𞤢𞥄𞤪𞤭 𞤑𞤢𞥄𞤤𞤭𞤧𞤭 𞤳𞤢𞤻𞤵𞤲 𞤫 𞤣𞤵𞤦𞤵𞤲𞤫 𞤲𞤢𞤴𞤭 𞤣𞤢𞤤𞤢. 𞤀𞤊𞤈𞤋𞤑 𞤙𞤀𞥄𞤃𞤐𞤀𞥄𞤈𞤋 𞤴𞤫𞤯𞤢𞥄 𞤧𞤭𞤤𞤢 𞤩𞤢𞥄𞤱𞤮 𞤩𞤫 𞤨𞤭𞤴𞤵𞤣𞤫 𞤑𞤌𞤐𞤘𞤌 𞤁𞤋𞥅𞤅𞤐𞤀𞥄𞤈𞤋. 𞤃𞤮 𞤳𞤢𞤤𞤢 𞤥𞤢𞤩𞥆𞤫 𞤲𞤮𞤲 𞤪𞤵𞤼𞥆𞤮𞤣𞤢𞤴 𞤫 𞤣𞤵𞤦𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 𞤣𞤢𞤤𞤢.𞤋𞤧𞤳𞤭𞤲 𞤑𞤌𞤚𞤁𞤋𞤜𞤀𞥄𞤈.𞤉𞤲 𞤳𞤮 𞤢𞤪𞤮𞤴𞤼𞤢 𞤳𞤢𞤣𞤭 𞤃𞤀𞤈𞤌𞤑 𞥒𞥐𞥒𞥕🖐🏿𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
 
𞤃𞤀𞤑𞤋 𞤅𞤀𞤂⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲⹁ 𞤬𞤢𞤩𞥆𞤭𞤲𞤭𞥅 𞤷𞤵𞤩𞤢𞤤 𞤸𞤮𞥅𞤪𞤢𞥄𞤳𞤵 𞤧𞤢𞥄𞤼𞤭𞤲𞤢𞤲𞤮𞥅𞤲𞤺𞤢𞤤 𞤫 𞤲𞤣𞤵𞥅 𞤤𞤫𞤱𞤪𞤵 𞤕𞤮𞤤𞤼𞤮⹁ 𞤻𞤢𞤤𞤲𞤣𞤫 𞥒𞥕 𞤥𞤢𞤴𞤪𞤵.𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤢𞤲𞤭 𞤪𞤫𞤲𞤣𞤮 𞤅𞤫𞤲𞤫𞤺𞤢𞤤 𞤲𞤺𞤮𞤲 𞤳𞤢 𞤰𞤫𞤱𞤤𞤵⹁ 𞤫 𞤸𞤮𞥅𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮⹁ 𞤃𞤀𞤑𞤋 𞤅𞤀𞤂 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤮 𞤦𞤮𞤪𞤼𞤭𞥅 𞤧𞤢𞤪𞤯𞤮𞤤 𞤴𞤮𞤱𞤭𞤼𞤭𞥅𞤲𞤺𞤮𞤤 𞤫 𞤷𞤵𞤩𞤢𞤤 𞤲𞤺𞤢𞤤⹁ 𞤧𞤢𞤦𞤢𞤲𞤣𞤫𞤥𞤢 𞤤𞤵𞤪𞥆𞤢𞤤 𞤸𞤮𞥅𞤪𞤫 𞤤𞤭𞤥𞤼𞤮𞤤 𞤣𞤵𞤪𞤱𞤮𞥅𞤩𞤫 𞤥𞤢𞤤𞥆𞤢 𞤣𞤢𞤪𞤮𞤼𞤮𞥅𞤩𞤫 𞤩𞤫𞤲.𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤮 “𞤵𞤣𞥆𞤭𞤼𞤢𞤴 𞤣𞤭𞥅𞤧𞤮𞤲𞥋𞤣𞤭𞤪𞤢𞤤 𞤸𞤵𞥅𞤩𞤲𞤢𞤴𞤲𞤺𞤢𞤤 𞤧𞤢𞤪𞤼𞤭𞥅𞤶𞤭 𞤬𞤭𞥅 𞤷𞤵𞤩𞤢𞤤 𞤲𞤫𞤱𞤭𞥅𞤲𞤺𞤢𞤤⹁ 𞤤𞤢𞥄𞤩𞤵𞤲𞥋𞤺𞤢𞤤⹁ 𞤸𞤵𞥅𞤩𞤵𞤲𞥋𞤺𞤢𞤤 𞤫 𞤲𞤣𞤫𞤪 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤩𞤵𞥅𞤩𞤼𞤵𞤲𞥋𞤣𞤭 𞤫 𞤬𞤮𞤼𞥆𞤵𞤲𞥋𞤣𞤭.”𞤉 𞤲𞤣𞤫𞤪 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤲𞤣𞤫𞤲⹁ 𞤮 𞤼𞤮𞤯𞥆𞤢𞤲𞤮𞥅𞤳𞤭 𞤻𞤢𞤤𞤢𞥄𞤲𞤣𞤫 𞤸𞤫𞤧𞤪𞤫 𞤬𞤭𞥅 𞤤𞤢𞥄𞤼𞤢𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤. 𞤑𞤮𞤲𞤮 𞤬𞤫𞤣𞥆𞤫 𞤀𞤄𞤁𞤓𞤂𞥆𞤀𞥄𞤖𞤋 𞤏𞤀𞥄𞤁 𞤲𞤣𞤫𞤲 𞤢𞤪𞤣𞤭𞤲𞥆𞤮 𞤳𞤢 𞤦𞤭𞤥𞤦𞤭 𞤖𞤮𞥅𞤪𞤦𞤭𞤪𞥆𞤫⹁ 𞤬𞤫𞤸𞤪𞤫 𞤧𞤢𞤪𞤯𞤮𞤤 𞤬𞤭𞥅 𞤣𞤭𞤪𞤼𞤭𞤲𞤺𞤮𞤤 𞤻𞤢𞤤𞤢𞥄𞤲𞤣𞤫 𞤲𞤣𞤫𞤲⹁ 𞤼𞤢𞤱𞤵𞤣𞤫 𞤑𞤀𞤈𞤋𞥅𞤃 𞤏𞤀𞥄𞤁⹁ 𞤣𞤵𞤪𞤱𞤢𞤲𞤮𞥅𞤱𞤮 𞤩𞤫 𞤮𞤲 𞤴𞤭𞤤𞤼𞤢𞤲𞤮.𞤖𞤢𞤲𞤳𞤭 𞤳𞤭𞥅𞤳𞤭𞥅𞤯𞤫 𞤫 𞤀𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥕 𞤕𞤮𞤤𞤼𞤮⹁ 𞤯𞤵𞥅𞤯𞤢𞤤 𞤧𞤢𞤪𞤮𞥅𞤩𞤫 𞤐𞤦𞤢𞤼𞤭𞤪𞤣𞤵 𞤅𞤉𞤲𞤫𞤺𞤢𞤤 𞤲𞤣𞤵𞤲 𞤧𞤢𞤪𞤯𞤭𞤲𞥆𞤮 𞤣𞤭𞤪𞤼𞤭𞤲𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤 𞤸𞤢𞥄 𞤫 𞥑𞥕 𞤄𞤮𞤱𞤼𞤮 𞥒𞥐𞥒𞥔. 𞤍𞤵𞤥 𞤲𞤮𞤲 𞤺𞤢𞤧𞤵𞤣𞤫 𞤱𞤮𞥅⹁ 𞤲𞤣𞤫 𞤧𞤢𞤪𞤮𞥅𞤩𞤫 𞤤𞤭𞤣𞥆𞤮 𞤲𞤺𞤮𞤲 𞤴𞤢𞤤𞤼𞤭𞤲𞤢𞤲𞤮𞥅 𞤫 𞤲𞤣𞤫𞤪 𞤲𞤦𞤢𞤼𞤭𞤪𞤣𞤵 𞤲𞤣𞤵𞤲. 𞤑𞤮 𞤶𞤮𞤺𞤫𞤥𞤢𞥄𞤩𞤫 𞤩𞤫𞤲 𞤲𞤢𞤲𞤺𞤭 𞤩𞤫 𞤴𞤢𞤤𞤼𞤭𞤲𞤭𞤪𞤭 𞤩𞤫 𞤣𞤮𞥅𞤤𞤫.𞤘𞤭𞤦𞤭 𞤮𞤲𞤼𞤵𞤥𞤢⹁ 𞤤𞤢𞥄𞤥𞤵 𞤲𞤺𞤵𞤲 𞤼𞤮𞤽𞤭𞥅 𞤥𞤮𞥅𞤩𞤼𞤮𞤲𞥋𞤣𞤭𞤪𞤺𞤮𞤤 𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤁𞤢𞤳𞤢𞤪 𞤲𞤣𞤫𞤲. 𞤖𞤮𞥅𞤪𞤫 𞤯𞤵𞤥⹁ 𞤳𞤢𞤣𞤭⹁ 𞤤𞤢𞥄𞤥𞤵 𞤲𞤺𞤵𞤲 𞤼𞤢𞤰𞤭𞥅 𞤸𞤢𞤳𞤼𞤭𞤧𞤵 𞤲𞤺𞤵𞤲.𞤑𞤮𞥅𞤸𞤮𞥅𞤩𞤫 𞤅𞤫𞤲𞤫𞤺𞤢𞤤 𞤯𞤵𞥅𞤯𞤵𞤩𞤫 𞤽𞤭𞤻𞤭𞥅 𞤲𞤣𞤫𞥅 𞤫𞤩𞥆𞤮𞥅𞤪𞤫. 𞤏𞤵𞤪𞤭𞤲 𞤴𞤮𞤺𞤢 𞤫 𞤼𞤢𞤱𞤢𞥄𞤩𞤫 𞤩𞤫𞤲 𞤳𞤢 𞤤𞤢𞥄𞤥𞤵 𞤧𞤮𞤪𞤼𞤭𞤳𞤫⹁ 𞤱𞤢𞤲𞤮 𞤄𞤭𞤲𞤣𞤮 𞤥𞤢𞤱𞤯𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤉 𞤥𞤭𞥅𞤶𞤮 𞤤𞤭𞤣𞥆𞤭𞥅𞤩𞤫 𞤩𞤫𞤲⹁ 𞤲𞤺𞤮𞥅𞤤 𞤧𞤢𞤪𞤯𞤮𞤤 𞤣𞤭𞤪𞤼𞤭𞤲𞤺𞤮𞤤 𞤷𞤵𞤩𞤢𞤤 𞤲𞤺𞤢𞤤⹁ 𞤲𞤮 𞤤𞤵𞤲𞤣𞤭𞥅 𞤧𞤢𞤪𞤯𞤭 𞤱𞤢𞤤𞥆𞤢 𞤧𞤢𞤪𞤭𞤴𞤢𞥄𞤶𞤭 𞤣𞤮𞤧𞤼𞤫𞤪𞤫 𞤤𞤢𞥄𞤼𞤭𞥅𞤲𞤣𞤫 𞤼𞤵𞤺𞤢𞤤𞤢𞤤 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤣𞤵𞥅𞤩𞤭 𞤶𞤮𞤱𞤭 𞤨𞤫𞤼⹁ 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲 𞤸𞤢𞤨𞥆𞤢𞤲𞤭 𞤳𞤢𞤤𞤢 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲. 𞤑𞤮𞤲𞤮 𞤲𞤺𞤮𞥅𞤤 𞤧𞤢𞤪𞤯𞤮𞤤 𞤳𞤫𞤧𞤮𞤤 𞤲𞤮 𞤶𞤵𞥅𞤼𞤭𞤲𞤭 𞤸𞤢𞤨𞥆𞤵 𞤲𞤺𞤵𞤲.
𞤁𞤉𞤐𞤘𞤖𞤀 (CEDEAO – ECOWAS) 𞤴𞤢𞤥𞤭𞤪𞤭𞥅 𞤻𞤭𞥅𞤩𞤲𞤵𞤺𞤮𞤤 𞤻𞤢𞤤𞤢𞥄𞤲𞤣𞤫 𞤲𞤣𞤫 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤼𞤮𞤯𞥆𞤭𞥅.𞤔𞤮𞥅𞤲𞤭 𞤳𞤮 𞤐𞤄𞤢𞤼𞤵 𞤁𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤣𞤵𞤲 𞤸𞤢𞤦𞥆𞤢𞥄 𞤴𞤮 𞤻𞤢𞥄𞤱𞤵 𞤧𞤮 𞤼𞤢𞤱𞤭𞥅 𞤲𞤺𞤮𞥅𞤤 𞤧𞤢𞤪𞤯𞤮𞤤 𞤼𞤢𞤦𞤭𞤼𞤢𞤴.
𞤐𞤮 𞤶𞤢𞤪𞤭 𞤲𞤮𞤲 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢⹁ 𞤲𞤣𞤫 𞤃𞤀𞤑𞤋 𞤅𞤀𞤂 𞤫𞤩𞥆𞤵𞤲𞤮𞥅 𞤪𞤢𞤩𞥆𞤭𞤲𞤯𞤭𞤲𞤭𞤪𞤺𞤮𞤤 𞤣𞤵𞥅𞤩𞤭 𞤯𞤭𞤯𞤭 𞤸𞤢𞤨𞥆𞤵 𞤥𞤢𞤳𞥆𞤮 𞤢𞤪𞤢𞤲𞤵 𞤲𞤺𞤵𞤲 𞤲𞤮 𞤮 𞤬𞤮𞤣𞤭𞤪𞤲𞤮𞥅 𞤲𞤮𞤲⹁ 𞤵𞤧𞤼𞤢 𞤲𞤺𞤵 𞤳𞤢 𞤣𞤵𞥅𞤩𞤭 𞤶𞤫𞥅𞤯𞤭𞤯𞤭 𞤢𞤪𞤼𞤭𞤪𞤢 𞤳𞤢 𞤣𞤵𞥅𞤩𞤭 𞤶𞤮𞤱𞤭⹁ 𞤄𞤢𞤼𞤵 𞤲𞤺𞤵𞤲 𞤶𞤢𞤩𞤢𞥄𞤲𞤮. 


𞤊𞤢𞤩𞥆𞤭𞤲𞤺𞤮𞤤: 𞤲𞤫𞥅𞤩𞤲𞤵𞤼𞤵𞤺𞤮𞤤⹁ 𞤣𞤭𞤪𞤼𞤭𞤲𞤺𞤮𞤤 𞤻𞤢𞤤𞤢𞥄𞤲𞤣𞤫


𞤕𞤵𞤩𞤢𞤤: 𞤧𞤵𞤩𞤮⹁ 𞤧𞤵𞤩𞤲𞤺𞤮


𞤔𞤮𞤺𞤫𞤥𞤢𞥄𞤩𞤫: 𞤧𞤢𞤲𞤣𞤢𞤪𞤥𞤢𞥄𞤩𞤫
𞤃𞤢𞤱𞤯𞤭 𞤑𞤌𞤚𞤁𞤋𞤏𞤀𞤈 𞤬𞤫𞤰𞥆𞤭𞤪𞤯𞤭 𞤳𞤢𞤪𞤢𞤸𞤢𞤲 𞤳𞤢 𞤬𞤭𞤶𞤮 𞤣𞤫𞤲𞤼𞤫⹁ 𞤱𞤢𞤳𞥆𞤭𞤤𞤭𞤳𞤫 𞤸𞤢𞥄 𞤸𞤫𞤱𞤼𞤭𞥅 𞤳𞤢 𞤬𞤫𞤷𞥆𞤫𞤪𞤫 𞤼𞤭𞤥𞥆𞤢𞤤.


𞤇𞤢𞥄𞤱𞤮 𞤃𞤀𞤈𞤌𞤑 𞤼𞤫𞥅𞤼𞤵𞤣𞤫 𞤯𞤭 𞤤𞤵𞤥𞤦𞤭𞤲𞤢 𞤷𞤢𞤺𞥆𞤢𞤤 𞤘𞤋𞤐𞤉 𞤉𞤑𞤏𞤀𞤚𞤉𞥅𞤈𞤋 𞤮𞤰𞤵𞤣𞤫 𞤯𞤭⹁ 𞤃𞤢𞤱𞤯𞤭 𞤑𞤌𞤚𞤁𞤋𞤏𞤀𞤈 𞤯𞤭𞤲 𞤶𞤵𞤸𞤵𞤲𞤮 𞤬𞤮𞤨 𞤫 𞤀𞥄𞤩𞤵𞤲’𞤣𞤫 𞤧𞤢𞥄𞤤𞤭𞥅𞤲𞤣𞤫 𞤲𞤣𞤫 𞤯𞤭 𞤨𞤭𞤴𞤵𞤲𞤮𞥅 𞤲𞤺𞤢𞤴𞤵𞥅𞤶𞤭 𞤅𞤉𞤐𞤉𞤘𞤀𞤂 𞤯𞤭𞤲. 𞤳𞤮 𞤅𞤉𞤐𞤉𞤘𞤀𞤂 𞤤𞤫 𞤢𞤪𞤣𞤵𞤲𞤮𞥅 𞤫 𞤬𞤫𞤤𞤲𞤺𞤮 𞤲𞤺𞤮𞤲 𞤩𞤢𞥄𞤱𞤮 𞤩𞤫 𞤰𞤫𞤼𞥆𞤵𞤣𞤫 𞤲𞤺𞤮 𞤫 𞤬𞤮𞥅𞤤𞤮𞤼𞤭𞤪𞤮 𞤱𞤢𞤯𞤵𞤲𞤮𞥅𞤲𞤺𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥑. 𞤖𞤢𞤪𞤭 𞤩𞤫 𞤸𞤮𞥅𞤤𞤭𞤳𞤫 𞤪𞤵𞤼𞥆𞤮𞤣𞤢𞤺𞤮𞤤 𞤫 𞤥𞤢𞤺𞥆𞤮 𞤸𞤭𞤳𞥆𞤢 𞤳𞤢𞤣𞤭⹁ 𞤳𞤮𞤲𞤮 𞤷𞤮𞥅𞤪𞤢 𞤳𞤢𞤲 𞤲𞤢𞤲𞤺𞤢𞥄𞤲𞤮.


𞤄𞤵𞤴 𞤲𞤮 𞤸𞤵𞤼𞤭𞤲𞤮𞥅 𞤯𞤭𞥅 𞤥𞤢𞤱𞤯𞤭 𞤳𞤮𞤲𞤮 𞤯𞤭 𞤧𞤮𞤰𞤵𞤲𞤮 𞤃𞤀𞤂𞤋 𞤸𞤢𞤲𞤳𞤭 𞤲𞤮 𞤽𞤢𞤤𞤯𞤭𞤲𞤭𞤪𞤭. 𞤑𞤮 𞤃𞤀𞤂𞤋 𞤤𞤫 𞤢𞤣𞤭𞤲𞤮𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥑. 𞤖𞤢𞤪𞤭 𞤤𞤫 𞤳𞤢𞤣𞤭 𞤩𞤫 𞤴𞤫𞤯𞤢𞤲𞤮𞥅𞤥𞤢 𞤶𞤵𞤳𞥆𞤫𞤪𞤫 𞤳𞤢 𞤼𞤢𞤴𞤪𞤫 𞤢𞤪𞤢𞤲𞤫𞤪𞤫⹁ 𞤳𞤮𞤲𞤮 𞤩𞤫 𞤱𞤮𞥅𞤨𞤭 𞤲𞤣𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤴𞤭𞤥𞤩𞤫 𞤧𞤢𞤨𞥆𞤮 𞤱𞤮𞤲𞤵𞤲𞤮𞥅 𞤬𞤭𞤶𞤢𞤲𞤣𞤫 𞤑𞤌𞤚𞤁𞤋𞤏𞤀𞤈 𞤺𞤭𞤦𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥓.


𞤍𞤵𞤲 𞤸𞤢𞤯𞤢𞥄𞤤𞤭 𞤑𞤌𞤚𞤁𞤋𞤏𞤀𞤈 𞤱𞤢𞤳𞥆𞤭𞤤𞤢𞥄𞤣𞤫 𞤸𞤢𞥄 𞤱𞤵𞤪𞤼𞤢 𞤳𞤵𞥅𞤤𞤢𞤤 𞤲𞤺𞤢𞤤 𞤳𞤢 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤢𞤼𞤢 𞤯𞤮𞤲. 𞤑𞤮 𞤅𞤋𞤃𞤌𞤐 𞤀𞤁𞤉𞤐𞤘𞤈𞤀 𞤱𞤵𞤪𞤼𞤭 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥙𞥐. 𞤚𞤢𞤱𞤭 𞤳𞤮 𞤦𞤫𞥅 𞤸𞤢𞤨𞥆𞤵 𞤲𞤺𞤵𞤲 𞤶𞤵𞥅𞤼𞤭𞤲𞤫𞥅. 𞤑𞤮 𞤳𞤢 𞤶𞤵𞥅𞤼𞤭𞤲𞤢𞤤 𞤲𞤺𞤢𞤤 𞤤𞤢𞤲𞥆𞤢𞤼𞤢 𞤯𞤮𞤲 𞤳𞤢𞤣𞤭⹁ 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥑𞥒𞥒⹁ 𞤓𞤃𞤀𞤈 𞤔𞤀𞤑𞤋𞤚𞤉 𞤲𞤢𞥄𞤣𞤢𞤲𞤭 𞤑𞤌𞤚𞤁𞤋𞤏𞤀𞤈 𞤳𞤵𞥅𞤤𞤢𞤤 𞤯𞤭𞤯𞤢𞤩𞤢𞤤. 𞤖𞤢𞤳𞥆𞤫𞤪𞤫𞤲 𞤮𞤥𞤮 𞤱𞤫𞤤𞤼𞤭𞤲𞤮𞥅⹁ 𞤮 𞤩𞤮𞤪𞤼𞤭𞥅 𞤧𞤮𞥅𞤧𞤮𞤤 𞤥𞤢𞤳𞥆𞤮 𞤲𞤺𞤮𞤤. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤮 𞤸𞤫𞤩𞤵𞤣𞤫 𞤦𞤮𞤯𞤫𞤱𞤢𞤤. 𞤔𞤮𞥅𞤲𞤭 𞤮 𞤼𞤢𞤱𞤣𞤮𞤴𞤼𞤢𞥄𞤳𞤫 𞤫 𞤬𞤭𞤶𞤮 𞤬𞤫𞤷𞥆𞤫𞤪𞤫 𞤼𞤭𞤥𞥆𞤢𞤤 𞤲𞤺𞤢𞤤.


𞤉 𞤬𞤭𞤶𞤮 𞤯𞤭𞤯𞤢𞤩𞤮 𞤲𞤺𞤮𞤲⹁ 𞤑𞤀𞤆 𞤜𞤉𞤈𞤁𞤉 𞤤𞤭𞥅𞤰𞤢𞤲𞤭𞥅 𞤀𞤊𞤈𞤋𞤑 𞤙𞤀𞥄𞤃𞤐𞤢𞥄𞤈𞤋. 𞤑𞤮𞤲𞤮 𞤳𞤮 𞤫 𞤸𞤮𞥅𞤪𞤫 𞤤𞤢𞤼𞤮 𞤳𞤵𞥅𞤤𞤫 𞤩𞤫 𞤧𞤫𞥅𞤪𞤼𞤭 𞤼𞤢𞤱𞤣𞤫 𞤸𞤢𞥄 𞤬𞤭𞤶𞤮 𞤲𞤺𞤮𞤲 𞤤𞤢𞤲𞥆𞤭⹁ 𞤺𞤮𞥅𞤼𞤮 𞤲𞤢𞥄𞤣𞤢𞥄𞤲𞤮 𞤳𞤵𞥅𞤤𞤢𞤤. 𞤀𞤴𞤲𞤮𞥅𞤱𞤮 𞤀𞤊𞤈𞤋𞤑 𞤙𞤀𞥄𞤃𞤐𞤢𞥄𞤈𞤋 𞤮𞤲 𞤧𞤢𞤳𞥆𞤭𞥅 𞤤𞤢𞤼𞤫 𞥔. 𞤑𞤮 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤨𞤫𞤼 𞤫 𞤲𞤣𞤫𞤪 𞤤𞤢𞤼𞤫 𞥕 𞤑𞤀𞤆 𞤜𞤉𞤈𞤁𞤉 𞤲𞤢𞥄𞤣𞤭⹁ 𞤀𞤊𞤈𞤋𞤑 𞤙𞤀𞥄𞤃𞤐𞤢𞥄𞤈𞤋 𞤲𞤢𞥄𞤣𞤭 𞤯𞤫 𞤯𞤭𞤯𞤭.𞤖𞤢𞤪𞤭 𞤸𞤢𞥄 𞤸𞤢𞤲 𞤢𞤴𞤲𞤮𞥅𞤱𞤮 𞤣𞤢𞤪𞤲𞤢𞥄𞤤𞤭 𞤤𞤢𞤼𞤫 𞤳𞤵𞥅𞤤𞤫 𞤲𞤢𞤴𞤭 𞤫 𞤬𞤮𞥅𞤤𞤮𞤼𞤭𞤪𞤮 𞤱𞤭𞤲𞤣𞤫𞤪𞤫𞤴𞤢𞤲𞤳𞤮𞤱𞤮.


𞤔𞤮𞥅𞤲𞤭 𞤳𞤢𞤤𞤢 𞤳𞤮 𞤭𞤲𞥆𞤭𞤼𞤭𞥅 𞤲𞤺𞤢𞤴𞤵 𞤫 𞤳𞤢𞤤𞤢 𞤳𞤢 𞤧𞤮𞥅𞤪𞤭 𞤱𞤢𞤴𞤤𞤭𞤼𞤭 𞤤𞤢𞥄𞤥𞤵 𞤴𞤢𞤤𞤼𞤭𞤲𞤢𞥄𞤥𞤢.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅


 
𞤔𞤵𞤲𞥆𞤭𞤼𞤫 𞤅𞤮𞥅𞤪𞤭 𞤷𞤭𞤤𞤭𞥅𞤯𞤫 𞤤𞤢𞥄𞤥𞤵 𞤫 𞤤𞤫𞤧𞤯𞤫 𞤸𞤵𞥅𞤩𞤭𞤼𞤢𞥄𞤯𞤫 𞤄𞤵𞤪𞤳𞤭𞤲𞤢⹁ 𞤃𞤢𞤤𞤭 𞤫 𞤐𞤭𞥅𞤶𞤫𞤪 𞤯𞤫𞤲⹁ 𞤬𞤭𞤩𞤭𞥅 𞤧𞤮𞤪𞤼𞤢𞤺𞤮𞤤 𞤳𞤭𞤧𞤢𞤲 𞤫 𞤁𞤫𞤲𞤼𞤢𞤤 𞤐𞤘𞤢𞤤𞤵𞤲𞤳𞤫𞤱𞤢𞤤 𞤘𞤫𞤲𞤯𞤫 𞤖𞤭𞥅𞤪𞤲𞤢 𞤀𞤬𞤪𞤭𞤳 (𞤁𞤉𞤐𞤘𞤖𞤀 -ECOWAS – CEDEAO).𞤑𞤮 𞤸𞤢𞤲𞤣𞤫 𞤫 𞤈𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥘 𞤅𞤭𞥅𞤤𞤮⹁ 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤 𞤴𞤢𞤤𞤼𞤭. 𞤑𞤮 𞤶𞤢𞥄𞤺𞤮𞤪𞤢𞥄𞤯𞤮 𞤃𞤢𞤤𞤭 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤶𞤢𞤲𞤺𞤭 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤 𞤫 𞤭𞤲𞤣𞤫 𞤣𞤫𞤲𞤼𞤢𞤤 𞤯𞤫𞥅 𞤤𞤫𞤧𞤯𞤫 𞤅𞤢𞥄𞤸𞤢𞤤 𞤼𞤢𞤼𞤭.𞤅𞤭 𞤲𞤣𞤫 𞤼𞤢𞤦𞤭𞤼𞤭𞥅⹁ 𞤲𞤣𞤫𞥅 𞤬𞤭𞤩𞤪𞤫 𞤦𞤢𞤯𞤼𞤭𞤲𞤭𞤪𞤢𞤴 𞤲𞤮 𞤥𞤢𞤱𞤲𞤭𞤪𞤭 𞤸𞤮𞥅𞤪𞤫 𞤴𞤭𞥅𞤤𞤮 𞤴𞤭𞤥𞤩𞤫 𞤫 𞤨𞤭𞥅𞤶𞤭 𞤸𞤢𞤳𞥆𞤵𞤲𞤣𞤫 𞤯𞤫𞥅 𞤤𞤫𞤴𞤯𞤫 𞤼𞤢𞤼𞤭 𞤫 𞤤𞤫𞤴𞤯𞤫 𞤸𞤭𞥅𞤪𞤲𞤢 𞤀𞤬𞤪𞤭𞤳 𞤸𞤫𞤣𞥆𞤭𞥅𞤯𞤫 𞤫 𞤁𞤫𞤲𞤺𞤸𞤢 𞤯𞤫𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤁𞤫𞤲𞤺𞤸𞤢 𞤲𞤮 𞤥𞤢𞤪𞤭 𞤧𞤢𞤪𞤼𞤭𞥅𞤶𞤭 𞤯𞤭 𞤤𞤫𞤴𞤣𞤭 𞤳𞤢𞤤𞤢 𞤬𞤢𞥄𞤤𞤢𞥄𞤲𞤣𞤭 𞤴𞤢𞤤𞤼𞤵𞤣𞤫 𞤸𞤢𞥄𞤲𞤭 𞤼𞤮𞤼𞥆𞤵𞤣𞤫 𞤧𞤭 𞤴𞤢𞤤𞤼𞤢.𞤑𞤢𞤤𞤢 𞤤𞤫𞤴𞤣𞤭 𞤬𞤢𞥄𞤤𞤢𞥄𞤲𞤣𞤭 𞤴𞤢𞤤𞤼𞤵𞤣𞤫 𞤲𞤮 𞤸𞤢𞥄𞤲𞤭 𞤸𞤮𞤤𞥆𞤭𞤼𞤵𞤣𞤫 𞤴𞤭𞥅𞤤𞤭𞤪𞤣𞤫 𞤁𞤉𞤐𞤘𞤖𞤀 𞤲𞤣𞤫𞤲 𞤸𞤭𞤼𞤢𞥄𞤲𞤣𞤫 𞤢𞤣𞤮. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤫 𞤲𞤣𞤫𞤪 𞤲𞤣𞤫𞤲 𞤸𞤭𞤼𞤢𞥄𞤲𞤣𞤫⹁ 𞤤𞤫𞤴𞤣𞤭 𞤬𞤢𞥄𞤤𞤢𞥄𞤲𞤣𞤭 𞤴𞤢𞤤𞤼𞤵𞤣𞤫 𞤲𞤣𞤭𞤲 𞤲𞤮 𞤸𞤢𞥄𞤲𞤭 𞤼𞤮𞤼𞥆𞤵𞤣𞤫 𞤻𞤭𞥅𞤩𞤲𞤢 𞤧𞤢𞤪𞤼𞤭𞥅𞤶𞤭 𞤁𞤉𞤐𞤘𞤖𞤀 𞤯𞤭𞤲 𞤬𞤮𞤨.𞤑𞤮𞤲𞤮 𞤢𞤪𞤣𞤭𞥅𞤩𞤫 𞤁𞤉𞤐𞤘𞤖𞤀 𞤩𞤫𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤲𞤮 𞤬𞤮𞤨 𞤲𞤢𞤲𞤭𞤪𞤭⹁ 𞤴𞤭𞤭𞤪𞤭 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤 𞤲𞤮 𞤶𞤢𞤲𞤺𞤫𞥅 𞤳𞤢 𞤰𞤫𞤱𞤤𞤭 𞤩𞤫 𞤸𞤵𞤥𞤨𞤭𞤼𞤮𞤪𞤭 𞤳𞤢𞤥𞤩𞤫 𞤳𞤢𞤣𞤭. 𞤘𞤮𞥅𞤥𞤵 𞤁𞤉𞤐𞤘𞤖𞤀 𞤲𞤺𞤵𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤸𞤫𞤲𞤣𞤢𞥄𞤳𞤭 𞤩𞤢𞤼𞤢𞥄𞤳𞤵𞤪𞤵 𞤤𞤢𞤲𞤣𞤮𞤪𞤣𞤵 𞤴𞤢𞤤𞤼𞤢𞤤 𞤭𞤥𞥆𞤮𞤪𞤣𞤫 𞤫 𞤯𞤫𞥅 𞤤𞤫𞤧𞤯𞤫 𞤼𞤢𞤼𞤭.𞤐𞤮 𞤱𞤢𞥄𞤱𞤭 𞤱𞤮𞤲𞤣𞤫 𞤸𞤢𞤪𞤢 𞤯𞤫𞥅 𞤤𞤫𞤧𞤯𞤫⹁ 𞤳𞤮 𞤲𞤮 𞤯𞤫 𞤻𞤮𞤰𞥆𞤭𞤪𞤢 𞤁𞤉𞤐𞤘𞤖𞤀⹁ 𞤯𞤫 𞤭𞤥𞥆𞤮𞤪𞤭 𞤬𞤭𞥅 𞤲𞤮 𞤁𞤉𞤐𞤘𞤖𞤀 𞤸𞤮𞤴𞤲𞤭𞤪𞤢 𞤶𞤵𞤳𞥆𞤫 𞤯𞤫𞤲 𞤸𞤮𞥅𞤪𞤫 𞤥𞤢𞤶𞥆𞤫. 𞤘𞤭𞤦𞤭 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤱𞤢𞤴𞤤𞤭𞤼𞤭𞤪𞤭 𞤣𞤮𞥅𞤤𞤫 𞤶𞤢𞥄𞤺𞤮𞤪𞤯𞤫 𞤯𞤫𞤲 𞤫 𞤲𞤣𞤫𞤪 𞤯𞤫 𞤤𞤫𞤧𞤯𞤫⹁ 𞤁𞤉𞤐𞤘𞤖𞤀 𞤲𞤮 𞤬𞤢𞤱𞤭 𞤯𞤫 𞤶𞤵𞤳𞥆𞤫. 𞤅𞤮 𞤼𞤢𞤱𞤵𞤲𞤮 𞤳𞤮 𞤫 𞤧𞤮𞥅𞤦𞤫𞥅 𞤯𞤫 𞤱𞤮𞤲𞤵𞤲𞤮𞥅⹁ 𞤯𞤫𞥅 𞤤𞤫𞤧𞤯𞤫 𞤱𞤭𞤲𞤣𞤢𞤲𞤢𞤴𞤲𞤮 𞤁𞤉𞤐𞤘𞤖𞤢 𞤩𞤢𞤼𞤢𞥄𞤳𞤵𞤪𞤵⹁ 𞤢𞤲𞤣𞤭𞤲𞤢 𞤥𞤮𞤶𞤮𞤦𞤫𞤪𞤫 𞤲𞤣𞤫𞤲 𞤬𞤢𞥄𞤤𞤫 𞤧𞤮𞤪𞤼𞤢𞤺𞤮𞤤 𞤫 𞤁𞤉𞤐𞤘𞤖𞤀. 𞤅𞤮 𞤼𞤢𞤱𞤭𞥅 𞤯𞤫 𞤱𞤢𞤯𞤢𞥄𞤤𞤭 𞤯𞤵𞤲⹁ 𞤳𞤮 𞤲𞤮 𞤯𞤫 𞤦𞤢𞤼𞤭𞤪𞤢 (𞤲𞤫𞤺𞤮𞤧𞤭𞤴𞤭𞤪𞤢) 𞤯𞤫 𞤱𞤮𞤲𞤭 𞤯𞤢𞤩𞥆𞤵𞤣𞤫.𞤅𞤭 𞤯𞤫𞥅 𞤤𞤫𞤧𞤯𞤫 𞤼𞤢𞤦𞤭𞤲𞤼𞤭𞤲𞤭𞥅 𞤧𞤮𞤪𞤼𞤢𞤺𞤮𞤤 𞤥𞤢𞤶𞥆𞤫⹁ 𞤯𞤵𞤥 𞤥𞤮𞤰𞥆𞤢𞤲𞤢𞥄 𞤴𞤭𞤥𞤩𞤫 𞤥𞤢𞤶𞥆𞤫. 𞤒𞤭𞤥𞤩𞤫 𞤯𞤫𞥅 𞤤𞤫𞤴𞤯𞤫 𞤲𞤮 𞤴𞤢𞤤𞤼𞤭 𞤬𞤮𞤼𞤢 𞤸𞤮𞤯𞤮𞤴𞤭𞥅 𞤫 𞤯𞤫𞤴𞤢 𞤤𞤫𞤴𞤯𞤫. 𞤄𞤵𞤪𞤳𞤭𞤲𞤢𞥄𞤩𞤫 𞤫 𞤃𞤢𞤤𞤭𞤲𞤢𞥄𞤩𞤫 𞤯𞤵𞥅𞤯𞤭 𞤬𞤮𞤼𞤢 𞤫 𞤲𞤣𞤫𞤪 𞤑𞤮𞤼𞤣𞤭𞤾𞤢𞤪. 𞤲𞤭𞥅𞤶𞤫𞤪𞤲𞤢𞥄𞤩𞤫 𞤩𞤫𞤲 𞤳𞤢𞤣𞤭 𞤲𞤮 𞤯𞤵𞥅𞤯𞤭 𞤐𞤢𞤶𞤫𞤪𞤭𞤴𞤢 𞤫 𞤑𞤮𞤼𞤣𞤭𞤱𞤢𞤪. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤯𞤫𞥅 𞤤𞤫𞤴𞤯𞤫 𞤢𞤤𞤢𞥄 𞤵𞤣𞥆𞤭𞤼𞤢𞤤 𞤳𞤢 𞤦𞤢𞤸𞤢𞤪𞤵.𞤐𞤮 𞤸𞤢𞥄𞤲𞤭 𞤧𞤮 𞤼𞤢𞤱𞤭𞥅 𞤯𞤫𞥅 𞤤𞤫𞤴𞤯𞤫 𞤧𞤮𞤪𞤼𞤮𞤼𞤮 𞤫 𞤲𞤶𞤵𞤩𞥆𞤵𞤣𞤭 𞤸𞤭𞥅𞤪𞤲𞤢 𞤀𞤬𞤪𞤭𞤳 𞤲𞤣𞤭𞤲⹁ 𞤳𞤮 𞤤𞤢𞥄𞤥𞤩𞤫 𞤩𞤫 𞤴𞤭𞤥𞤩𞤫 𞤤𞤫𞤴𞤣𞤭 𞤲𞤣𞤭𞤲 𞤧𞤵𞤩𞤭𞥅 𞤸𞤢𞥄𞤲𞤭 𞤬𞤫𞤱𞤶𞤵𞤣𞤫 𞤯𞤵𞤥. 𞤖𞤢𞤪𞤢 𞤱𞤮𞤲𞤢𞥄 𞤰𞤫𞤼𞥆𞤭𞤪𞤩𞤫 𞤤𞤢𞥄𞤥𞤵 𞤲𞤺𞤵𞤲 𞤣𞤮𞥅𞤤𞤫.
𞤔𞤢𞤳𞤢 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤲𞤮 𞤱𞤵𞤤𞤭⹁ 𞤲𞤮 𞤥𞤢𞥄𞤨𞤭𞤲𞤭. 𞤖𞤮𞥅𞤪𞤫𞥅𞤩𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤃𞤭𞤧𞤪𞤢 𞤩𞤫𞤲 𞤲𞤮 𞤸𞤭𞤪𞤧𞤭 𞤲𞤢𞤺𞥆𞤫 𞤭𞤼𞥆𞤭 𞤼𞤫𞥅𞤱𞤵 𞤲𞤺𞤵𞤲 𞤧𞤢𞤣𞤢𞤳𞤢 𞤬𞤭𞥅 𞤴𞤮 𞤳𞤭𞤨𞥆𞤮𞤤 𞤥𞤢𞤩𞥆𞤫 𞤲𞤺𞤮𞤤 𞤥𞤢𞤤𞤵. 𞤐𞤺𞤮𞥅𞤤 𞤑𞤭𞤨𞥆𞤮𞤤 𞤲𞤺𞤮𞤤 𞤬𞤮𞥅𞤤𞤢𞥄𞤤𞤭 𞤸𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫 𞤼𞤢𞤸𞤮 𞤺𞤭𞤦𞤭 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤬𞤵𞤯𞥆𞤭 𞤸𞤭𞤳𞥆𞤢. 𞤑𞤮 𞤯𞤭𞥅 𞤊𞤭𞤪𞥇𞤢𞤱𞤲𞤢𞥄𞤶𞤭 𞤃𞤋𞤅𞤈𞤀 𞤳𞤢𞤻𞤵𞤲 𞤫 𞤄𞤵𞥅𞤼𞤮𞥅𞤶𞤭 𞤑𞤌𞤐𞤘𞤌 𞤁𞤋𞥅𞤅𞤌𞤁𞤀𞥄𞤈𞤋 𞤯𞤭𞤲 𞤱𞤮𞤲𞤭 𞤳𞤭𞤨𞥆𞤭 𞤤𞤵𞤥𞤦𞤵𞤯𞤭 𞤳𞤢 𞤶𞤫𞥅𞤼𞤢𞤩𞤢𞤤 𞤸𞤢𞤪𞤢 𞤬𞤮𞥅𞤤𞤢𞥄𞤤𞤭 𞤸𞤢𞤴 𞤳𞤭𞤨𞥆𞤮𞤤 𞤺𞤮𞥅𞤼𞤮𞤤. 𞤑𞤢 𞤬𞤭𞤶𞤮 𞤣𞤫𞤲𞤼𞤫⹁ 𞤳𞤮 𞤃𞤋𞤅𞤈𞤀 𞤫 𞤘𞤀𞤐𞤀⹁ 𞤉 𞤃𞤌𞤟𞤀𞤃𞤄𞤋𞤑 𞤉 𞤑𞤀𞤆 𞤏𞤉𞤈𞤁𞤉 𞤸𞤢𞤱𞤼𞤵𞤲𞤮𞥅 𞤣𞤫𞤲𞤼𞤢𞤤. 𞤉 𞤬𞤭𞤶𞤢𞤲𞤯𞤫 𞤯𞤫𞤲 𞤼𞤢𞤼𞤭 𞤳𞤢𞤤𞤢⹁ 𞤳𞤮 𞤸𞤮𞥅𞤪𞤫 𞥒-𞥒 𞤩𞤫 𞤧𞤫𞥅𞤪𞤼𞤭. 𞤀𞤥𞥆𞤢𞥄 𞤲𞤮𞤲 𞤑𞤌𞤐𞤘𞤌⹁ 𞤳𞤮 𞤳𞤢𞤥𞤩𞤫 𞤫 𞤟𞤀𞤃𞤄𞤋𞤒𞤀 (𞥑 -𞥑) 𞤳𞤢𞤻𞤵𞤲 𞤫 𞤃𞤀𞤈𞤌𞤑 (𞥑- 𞥑) 𞤫 𞤚𞤀𞤐𞤅𞤀𞤐𞤋𞤒𞤀 (𞥐 -𞥐) 𞤸𞤢𞤱𞤪𞤵𞤲𞤮𞥅.𞤔𞤢𞤲𞤺𞤮 𞤫 𞤈𞤫𞤬𞤦𞤭𞤪𞥆𞤫⹁ 𞤳𞤮 𞤯𞤭𞥅 𞤳𞤭𞤨𞥆𞤭 𞤯𞤭𞤯𞤭 𞤯𞤭 𞤬𞤮𞥅𞤤𞤢𞥄𞤲𞤭 𞤸𞤢𞤴 𞤸𞤢𞤪𞤮 𞤥𞤵𞥅𞤯𞤵𞤲 𞤱𞤮𞥅𞤼𞤮 𞤧𞤢𞥄𞤼𞤭𞥅 𞤬𞤭𞤶𞤵𞤺𞤮𞤤 𞤼𞤮 𞤧𞤢𞤸𞤪𞤫 𞤅𞤀𞤐 𞤆𞤉𞤁𞤌𞤈𞤌. 𞤐𞤣𞤫𞤲 𞤻𞤢𞤤𞤲𞤣𞤫 𞤳𞤮 𞤦𞤫𞥅 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤬𞤮𞥅𞤤𞤢. 𞤐𞤢𞤲𞤣𞤭 𞤳𞤮 𞤳𞤵𞤤𞤮𞤤 𞤯𞤵𞤥⹁ 𞤱𞤢𞤯𞤭 𞤧𞤭 𞤢𞤪𞤣𞤭𞥅𞤩𞤫 𞤃𞤋𞤅𞤈𞤀 𞤩𞤫𞤲 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤱𞤮𞤲𞤭 𞤧𞤢𞤳𞥆𞤮𞤪𞤢𞥄𞤣𞤫 𞤲𞤢𞤺𞥆𞤫. 𞤘𞤭𞤦𞤭 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤬𞤵𞤯𞥆𞤭⹁ 𞤃𞤵𞤸𞤢𞤥𞥆𞤢𞤣 𞤅𞤢𞥄𞤤𞤢⹁ 𞤬𞤭𞤶𞤮𞥅𞤱𞤮 𞤥𞤢𞤩𞥆𞤫 𞤩𞤵𞤪𞤵𞤯𞤮 𞤤𞤮𞤤𞥆𞤵𞤣𞤫 𞤮𞤲⹁ 𞤲𞤮 𞤦𞤢𞤪𞤥𞤭. 𞤑𞤮 𞤧𞤫𞥅𞤯𞤢 𞤫 𞤬𞤭𞤶𞤢𞤲𞤣𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲 𞤮 𞤼𞤢𞤱𞤢𞤲𞤮𞥅. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤃𞤮𞤸𞤢𞤥𞥆𞤢𞤣 𞤀𞤤 𞤡𞤫𞤲𞤢𞥄𞤱𞤭𞥅⹁ 𞤢𞤴𞤲𞤢𞥄𞤶𞤮 𞤥𞤢𞤩𞥆𞤫 𞤥𞤢𞤱𞤯𞤮 𞤮𞤲 𞤲𞤮 𞤦𞤢𞤪𞤥𞤵𞤲𞤮𞥅 𞤳𞤢𞤻𞤵𞤲 𞤳𞤢𞤣𞤭. 
𞤃𞤵𞤸𞤢𞤥𞥆𞤢𞤣 𞤅𞤢𞥄𞤤𞤢 𞤲𞤮𞤲 𞤬𞤮𞤣𞤭𞥅 𞤪𞤵𞤼𞥆𞤢𞤺𞤮𞤤 𞤼𞤢𞤱𞤫𞥅 𞤫 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤. 𞤄𞤵𞤴 𞤽𞤭𞤻𞤵𞤲𞤮 𞤥𞤮⹁ 𞤬𞤭𞥅 𞤮 𞤱𞤮𞤲𞤢𞥄𞤲𞤮 𞤑𞤮𞤼𞤣𞤭𞤱𞤢𞤪 𞤮 𞤳𞤫𞤤𞥆𞤢𞤲𞤢 𞤬𞤭𞤶𞤭𞤣𞤭𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤩𞤢𞥄𞤱𞤮 𞤮 𞤦𞤢𞤪𞤥𞤵𞤣𞤫.𞤑𞤮 𞤸𞤢𞤲𞤳𞤭 𞤫 𞤃𞤢𞤱𞤲𞤣𞤫⹁ 𞤩𞤫 𞤸𞤭𞤪𞤧𞤭 𞤲𞤢𞤺𞥆𞤫 𞤲𞤺𞤫𞤲 𞤳𞤢 𞤤𞤢𞥄𞤥𞤮𞤪𞤣𞤫 𞤥𞤢𞤩𞥆𞤫 𞤑𞤢𞤴𞤪𞤮. 𞤇𞤫 𞤪𞤮𞤳𞥆𞤭 𞤼𞤫𞥅𞤱𞤵 𞤲𞤺𞤵𞤲 𞤴𞤮𞤺𞤢 𞤫 𞤼𞤢𞤥𞤨𞤵𞤩𞤫 𞤧𞤢𞤸𞤪𞤫 𞤲𞤣𞤫𞤲.𞤉 𞤸𞤭𞤼𞤢𞥄𞤲𞤣𞤫 𞥒𞥐𞥐𞥘⹁ 𞤩𞤫𞥅 𞤃𞤭𞤧𞤪𞤢𞤲𞤳𞤮𞥅𞤩𞤫 𞤸𞤭𞤪𞤧𞤵𞤲𞤮 𞤻𞤢𞤤𞤫 𞤧𞤢𞤣𞤢𞤳𞤢 𞤧𞤭 𞤩𞤫 𞤴𞤢𞤸𞤭 𞤩𞤫 𞤰𞤫𞤼𞥆𞤮𞤴𞤭 𞤬𞤫𞤤𞤲𞤺𞤮 𞤲𞤺𞤮𞤲 𞤘𞤢𞤲𞤢.𞤔𞤢𞤳𞤢 𞤱𞤮𞤲𞤢𞥄 𞤘𞤭𞤲𞤫 𞤼𞤵𞤲 𞤢𞤲𞤣𞤭 𞤊𞤀𞤐𞤘𞤀-𞤁𞤀𞤃𞥆𞤀𞥄.𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤖𞤢𞤲𞤳𞤭 𞤫 𞤐𞤶𞤫𞤧𞤤𞤢𞥄𞤪𞤫 𞥒𞥔 𞤕𞤮𞤤𞤼𞤮⹁ 𞤬𞤭𞤶𞤮 𞤣𞤫𞤲𞤼𞤫 𞤯𞤫𞤲 𞤸𞤮𞤥𞤦𞤭𞥅.


𞤑𞤮 𞤤𞤫𞤴𞤯𞤫  𞤧𞤢𞤨𞥆𞤮-𞤫-𞤶𞤫𞥅𞤺𞤮𞤮 𞤬𞤫𞤰𞥆𞤭 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤. 𞤐𞤮 𞤱𞤮𞥅𞤣𞤭 𞤲𞤮𞤲 𞤫 𞤯𞤫𞤲 𞤤𞤫𞤧𞤯𞤫⹁ 𞤴𞤮𞤺𞤢𞥄𞤶𞤫 𞤤𞤵𞤥𞤦𞤢𞤲𞤯𞤫 𞤸𞤮𞥅𞤪𞤫 𞤥𞤵𞥅𞤯𞤵𞤲 𞤧𞤢𞤦𞤵 𞤱𞤢𞤳𞥆𞤭𞤤𞤢𞥄𞤪𞤫 𞤥𞤢𞤶𞥆𞤫. 𞤑𞤮𞤲𞤮 𞤲𞤮 𞤱𞤮𞥅𞤣𞤭 𞤳𞤢𞤣𞤭 𞤸𞤫𞤲 𞤺𞤮𞥅𞤼𞤯𞥆𞤫 𞤼𞤫𞥅𞤼𞤢𞥄𞤯𞤫 𞤤𞤵𞤥𞤦𞤭𞤲𞤭𞤪𞤢𞥄 𞤱𞤢 𞤦𞤮𞥅𞤦𞤮 𞤥𞤢𞤤𞥆𞤢 𞤶𞤵𞤳𞥆𞤵𞤪𞤥𞤢𞥄𞤶𞤮. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤃𞤢𞤱𞤯𞤭 𞤑𞤮𞤼𞤣𞤭𞤾𞤢𞤪 𞤯𞤭𞤲.


 𞤇𞤢𞥄𞤱𞤮 𞤆𞤢𞤪𞤻𞤭𞤼𞤫 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤯𞤫𞤲 𞤧𞤮𞤰𞤵𞤣𞤫 𞤯𞤭⹁ 𞤸𞤢𞤪𞤭 𞤯𞤭 𞤬𞤵𞤯𞥆𞤭𞤳𞤫 𞤴𞤮𞥅𞤤𞤢𞥄𞤣𞤫. 𞤃𞤢𞤤𞤭 𞤧𞤢𞤤𞤭𞥅 𞤬𞤢𞥄𞤦𞤢𞥄𞤣𞤫 𞤯𞤭⹁ 𞤳𞤮 𞤐𞤺𞤢𞤴𞤵𞥅𞤶𞤭 𞤃𞤀𞤈𞤌𞤑 𞤯𞤭𞤲 𞤣𞤢𞤯𞤭𞤲𞤭 𞤯𞤭 𞤴𞤮𞥅𞤤𞤢𞥄𞤣𞤫.


𞤐𞤺𞤢𞤴𞤵𞥅𞤶𞤭 𞤃𞤢𞤪𞤮𞤳 𞤯𞤭𞤲 𞤨𞤭𞤴𞤵𞤲𞤮 𞤟𞤢𞤥𞤦𞤭𞤴𞤢 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤨𞤫𞤼. 𞤑𞤮 𞤟𞤭𞤴𞤫𞥃 𞤱𞤮𞤲𞤭 𞤳𞤮 𞤲𞤢𞥄𞤣𞤭 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥗. 𞤟𞤢𞤥𞤦𞤭𞤴𞤢 𞤫𞤼𞤭𞥅 𞤸𞤢𞥄 𞤲𞤮 𞤭𞤼𞥆𞤭𞤪𞤢 𞤲𞤺𞤢𞤤⹁ 𞤳𞤮𞤲𞤮 𞤩𞤫 𞤸𞤵𞥅𞤩𞤲𞤢𞤲𞤢𞥄𞤤𞤭. 𞤑𞤮 𞤲𞤺𞤢𞥄𞤤 𞤳𞤵𞥅𞤤𞤢𞤤 𞤦𞤢𞤶𞥆𞤢𞤤 𞤱𞤮𞤲𞤭 𞤧𞤢𞤦𞤵 𞤩𞤫 𞤴𞤭𞤤𞤼𞤢𞥄𞤣𞤫.


𞤊𞤭𞥅 𞤳𞤢𞤤𞤢 𞤑𞤮𞤼𞤣𞤭𞤱𞤢𞤪 𞤬𞤫𞤰𞥆𞤭𞥅⹁ 𞤳𞤮 𞤼𞤭𞥅𞤯𞤭 𞤲𞤮 𞤸𞤢𞤦𞥆𞤭𞥅 𞤩𞤫. 𞤑𞤢 𞤶𞤫𞥅𞤼𞤢𞤼𞤢𞤩𞤢𞤤⹁ 𞤳𞤮 𞤳𞤢𞤥𞤩𞤫 𞤫 𞤐𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤⹁ 𞤯𞤭 𞤨𞤭𞤴𞤢𞥄𞤳𞤢 𞤯𞤭𞤲 𞤸𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤸𞤭𞤳𞥆𞤢⹁ 𞤩𞤫 𞤸𞤢𞤱𞤪𞤭 𞤫 𞤥𞤵𞤵𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤩𞤫 𞤪𞤢𞤯𞤭𞤳𞤫 𞤫𞤤𞤼𞤮𞥅𞤱𞤮 𞤥𞤢𞤩𞥆𞤫 𞤮𞤲.


𞤒𞤫𞥅𞤧𞤮 𞤭𞤼𞥆𞤢𞤴 𞤳𞤵𞤥𞤨𞤢.


𞤉 𞤯𞤫𞤴𞤢 𞤬𞤭𞤶𞤢𞤲𞤯𞤫 𞤼𞤢𞤼𞤭 𞤬𞤫𞤰𞥆𞤵𞤯𞤫⹁ 𞤳𞤮 𞤃𞤢𞤤𞤭 𞤫 𞤐𞤢𞤥𞤭𞤦𞤭𞤴𞤢 𞤬𞤭𞤶𞤭 𞤴𞤢𞤤𞤼𞤭 𞤩𞤮𞤤𞤢𞤤. 𞤀𞤬𞤪𞤭𞤳 𞤙𞤢𞥄𞤥𞤲𞤢𞥄𞤪𞤭 𞤫 𞤚𞤵𞥅𞤲𞤭𞥅𞤧𞤢 𞤧𞤫𞥅𞤪𞤼𞤭 𞤸𞤮𞥅𞤪𞤫 𞤩𞤮𞤤𞤢𞤤⹁ 𞤳𞤮𞤲𞤮 𞤚𞤵𞥅𞤲𞤭𞥅𞤧𞤢 𞤴𞤢𞤤𞤼𞤭𞥅. 𞤚𞤢𞤲𞤧𞤢𞤲𞤭𞤴𞤢 𞤳𞤢𞤣𞤭 𞤲𞤢𞤲𞤺𞤭𞥅 𞤤𞤢𞥄𞤱𞤮𞤤 𞤩𞤢𞤱𞤮𞥅 𞤩𞤫 𞤧𞤫𞥅𞤪𞤼𞤵𞤣𞤫 𞤫 𞤑𞤮𞤲𞤺𞤮 𞤸𞤮𞥅𞤪𞤫 𞤩𞤮𞤤𞤢𞤤.


𞤙𞤀𞤂𞤍𞤋𞤃𞤉𞤈𞤉 𞤔𞤉𞥅𞤚𞤀𞤚𞤀𞤇𞤀𞤂 𞤂𞤀𞤚𞤌 𞤃𞤓𞤂𞥆𞤉𞤈𞤉 𞤀𞤊𞤑𞤌𞤐 𞥒𞥐𞥒𞥓 𞤑𞤌𞤚𞤁𞤋𞤜𞤀𞥄𞤈.𞤖𞤮𞤪𞤦𞤭𞤪𞥆𞤫 𞥒𞥗 𞤅𞤭𞥅𞤤𞤮


⏰ 𞥑𞥘:𞥐𞥐 𞤀𞤐𞤘𞤌𞤂𞤀🇦🇴 – 🇳🇦 𞤐𞤀𞤃𞤋𞤄𞤋𞤒𞤀 (𞤄𞤵𞤱𞤢𞤳𞤫)


⏰ 𞥒𞥑:𞥐𞥐 𞤐𞤀𞤔𞤉𞤈𞤋𞤒𞤀 🇳🇬 – 🇨🇲 𞤑𞤀𞤃𞤀𞤈𞤓𞤐 (𞤀𞤦𞤭𞤶𞤢𞤲)


𞤈𞤫𞤬𞤦𞤭𞤪𞥆𞤫 𞥒𞥘 𞤅𞤭𞥅𞤤𞤮


⏰ 𞥑𞥘:𞥐𞥐 𞤘𞤋𞤐𞤉 𞤉𞤑𞤏𞤀𞤚𞤉𞥅𞤈𞤋 🇬🇶 – 🇬🇳 𞤘𞤋𞤐𞤉  (𞤀𞤦𞤭𞤶𞤢𞤲)


⏰ 𞥒𞥑:𞥐𞥐 𞤃𞤋𞤅𞤈𞤀 🇪🇬 – 🇨🇩 𞤑𞤌𞤐𞤘𞤌 𞤑𞤋𞤐𞤡𞤀𞤡𞤀 (𞤅𞤢𞤲 𞤆𞤫𞤣𞤪𞤮)


𞤀𞥄𞤩𞤵𞤲𞤣𞤫 𞥒𞥙 𞤅𞤭𞥅𞤤𞤮


⏰ 𞥑𞥘:𞥐𞥐 𞤑𞤀𞤆 𞤜𞤉𞤈𞤁𞤉 🇨🇻 – 🇲🇷 𞤃𞤌𞤈𞤋𞤚𞤀𞤐𞤋 (𞤀𞤦𞤭𞤶𞤢𞤲)


⏰ 𞥒𞥑:𞥐𞥐 𞤅𞤉𞤐𞤉𞤘𞤀𞤂🇸🇳 – 🇨🇮 𞤑𞤌𞤚𞤁𞤋𞤜𞤀𞥄𞤈 (𞤒𞤢𞤥𞤵𞤧𞤵𞤳𞤮𞤪𞤮)


𞤃𞤢𞤱𞤦𞤢𞥄𞤪𞤉 𞥓𞥐 𞤅𞤭𞥅𞤤𞤮


⏰ 𞥑𞥘:𞥐𞥐 𞤄𞤓𞤈𞤑𞤋𞤐𞤀 𞤊𞤀𞤅𞤌🇧🇫 – 🇲🇱 𞤃𞤀𞤂𞤋 (𞤑𞤮𞤪𞤮𞤺𞤮)


⏰ 𞥒𞥑:𞥐𞥐 𞤃𞤀𞤈𞤌𞤑 🇲🇦 – 🇿🇦 𞤀𞤊𞤈𞤋𞤑 𞤙𞤀𞥄𞤃𞤐𞤀𞥄𞤈𞤋 (𞤅𞤢𞤲 𞤆𞤫𞤣𞤪𞤮)
𞤃𞤮𞤪𞤼𞤢𞤲𞤭 𞤶𞤵𞤸𞤭𞥅 𞤬𞤮𞤨 𞤸𞤢𞤲𞤳𞤭 𞤫 𞤃𞤢𞤱𞤦𞤢𞥄𞤪𞤫 𞤳𞤢 𞤬𞤭𞤶𞤭𞤪𞤣𞤫 𞤒𞤢𞥄𞤥𞤵𞤧𞤮𞤳𞤮𞤪𞤮.


𞤑𞤭𞤨𞥆𞤮𞤤 𞤨𞤭𞤴𞤢𞥄𞤲𞤺𞤮𞤤 𞤨𞤭𞤴𞤭𞤼𞤢𞥄 𞤫 𞤬𞤭𞤶𞤢𞤲𞤯𞤫 𞤥𞤢𞤩𞥆𞤫 𞤢𞤪𞤢𞤲𞤫 𞤯𞤫𞤲 𞤯𞤭𞤯𞤭⹁ 𞤨𞤭𞤴𞤭𞥅 𞤀𞤤𞤢𞤶𞤢𞤪𞤭𞥅⹁ 𞤤𞤫𞤧𞤣𞤭 𞤈𞤭𞤴𞤢𞤣 𞤃𞤢𞤸𞤪𞤫𞥅𞥁 𞤲𞤣𞤭𞤲. 𞤚𞤭𞤥𞥆𞤭𞥅 𞤤𞤢𞥄𞤦𞤭 𞤯𞤭𞤯𞤭 𞤶𞤮𞤳𞥆𞤮𞤲’𞤣𞤭𞤪𞤯𞤭⹁ 𞤀𞤤𞤶𞤢𞤪𞤭𞥅 𞤲𞤮 𞤴𞤢𞤤𞤼𞤭𞤲𞤫𞥅𞤣𞤫 𞤳𞤢 𞤬𞤭𞤶𞤮 𞤣𞤫𞤲𞤼𞤫 𞤩𞤢𞥄𞤱𞤮 𞤩𞤫 𞤰𞤫𞤼𞥆𞤵𞤣𞤫 𞤬𞤫𞤤𞤲𞤺𞤮 𞤲𞤺𞤮𞤲 𞥒𞥐𞥑𞥙.


𞤑𞤮𞤯𞤵𞤥 𞤯𞤮𞥅 𞤱𞤮𞤲𞤭 𞤨𞤮𞥅𞤤𞤺𞤵 𞤢𞤪𞤢𞤲𞤵 𞤃𞤮𞤪𞤼𞤢𞤲𞤭𞥅 𞤲𞤺𞤵𞤲. 𞤉 𞤬𞤭𞤶𞤢𞤲𞤯𞤫 𞤢𞤪𞤢𞤲𞤫 𞤥𞤢𞤩𞥆𞤫 𞤯𞤫𞤲 𞤯𞤭𞤯𞤭⹁ 𞤩𞤫 𞤨𞤭𞤴𞤢𞤲𞤮⹁ 𞤀𞤥𞥆𞤢𞥄 𞤲𞤮𞤲 𞤀𞤤𞤶𞤢𞤪𞤭𞥅⹁ 𞤳𞤢𞤴𞤪𞤭 𞤳𞤢𞤲 𞤲𞤣𞤭 𞤬𞤫𞤨𞥆𞤭 𞤫 𞤬𞤭𞤶𞤢𞤲𞤯𞤫 𞤥𞤢𞤪𞤴𞤭 𞤢𞤪𞤢𞤲𞤫 𞤯𞤫𞤲 𞤯𞤭𞤯𞤭.


𞤑𞤮 𞤳𞤢 𞤼𞤢𞤴𞤪𞤫 𞤢𞤪𞤢𞤲𞤫𞤪𞤫⹁ 𞤃𞤮𞤸𞤢𞤥𞥆𞤢𞤣 𞤁𞤫𞤤𞤢𞥄𞤸𞤭 𞤒𞤢𞤤𞤭 𞤲𞤢𞥄𞤣𞤢𞤲𞤭 𞤃𞤮𞤪𞤼𞤢𞤲𞤭 𞤳𞤵𞥅𞤤𞤢𞤤 𞤦𞤢𞤶𞥆𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥗.


𞤀𞤤𞤶𞤢𞤪𞤭𞥅𞤩𞤫 𞤩𞤫𞤲 𞤫𞤼𞤭𞥅 𞤲𞤮 𞤩𞤫 𞤭𞤼𞥆𞤪𞤢 𞤳𞤵𞥅𞤤𞤢𞤤 𞤲𞤺𞤢𞤤⹁ 𞤳𞤮𞤲𞤮 𞤩𞤫 𞤺𞤢𞤴𞤲𞤢𞥄𞤲𞤮. 𞤉 𞤸𞤭𞤲𞤤𞤫 𞤳𞤮 𞤳𞤢𞤥𞤩𞤫 𞤩𞤵𞤪𞤵𞤲𞤮𞥅 𞤸𞤢𞤤𞤮𞤪𞤲𞤮 𞤥𞤵𞤤𞥆𞤫𞤪𞤫 𞤲𞤣𞤫𞤲.


𞤃𞤮𞤪𞤼𞤢𞤲𞤭 𞤼𞤢𞤱𞤼𞤭𞥅 𞤄𞤵𞤪𞤳𞤭𞤲𞤢 𞤫 𞤀𞤲𞤺𞤮𞤤𞤢𞥄 𞤤𞤵𞤥𞤦𞤵𞤺𞤮𞤤 𞤫 𞤲𞤺𞤢𞥄𞤤 𞤣𞤫𞤲𞤼𞤢𞤤 𞤥𞤢𞤩𞥆𞤫.


𞤑𞤮 𞤃𞤮𞤪𞤼𞤢𞤲𞤭 𞤫 𞤑𞤢𞤨 𞤜𞤫𞤪𞤣𞤫 𞤬𞤭𞤶𞤢𞤼𞤢 𞤫 𞤢𞥄𞤩𞤲𞤣𞤫⹁ 𞤻𞤢𞤤𞤲𞤣𞤫 𞥒𞥙 𞤅𞤭𞥅𞤤𞤮 𞤳𞤢 𞤬𞤭𞤶𞤭𞤪𞤣𞤫 𞤓𞤬𞤮𞤴 𞤄𞤵𞤱𞤢𞤻𞤭.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅 
𞤐𞤘𞤀𞤒𞤓𞥅𞤔𞤋 𞤑𞤀𞤃𞤀𞤈𞤓𞤐 𞤍𞤋𞤐 𞤍𞤋𞤏𞤚𞤋𞥅. 𞤃𞤀𞤏𞤄𞤀 𞤘𞤋𞤐𞤉 𞤐𞤄𞤀𞤐 𞤍𞤋𞤘𞥆𞤋𞤐𞤀𞥄𞤃𞤀𞤉𞤥𞤦𞤢 𞤬𞤭𞤶𞤮 𞤱𞤵𞤤𞤲𞤺𞤮 𞤱𞤢𞤯𞤭𞥅 𞤸𞤢𞤲𞤣𞤫 𞤸𞤫𞤤𞥆𞤢 𞤄𞤵𞤱𞤢𞤳𞤫⹁ 𞤼𞤵𞤥𞤦𞤮 𞤑𞤮𞤼𞤣𞤭𞤱𞤢𞤪.𞤑𞤀𞤃𞤀𞤈𞤓𞤐⹁ 𞤳𞤭𞤨𞥆𞤮𞤤 𞤲𞤺𞤮𞤤 𞤯𞤵𞥅𞤯𞤵𞤩𞤫 𞤧𞤭𞤳𞥆𞤵𞤲𞤮𞥅 𞤴𞤢𞤤𞤼𞤭𞥅⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤥𞤮 𞤭𞤥𞥆𞤢𞤲𞤭𞤳𞤫 𞤸𞤵𞥅𞤲𞤣𞤫⹁ 𞤱𞤢𞤯𞤭𞥅 𞤩𞤫𞤪𞤲𞤣𞤫 𞤫 𞤥𞤵𞥅𞤯𞤵𞤲⹁ 𞤺𞤮𞤤𞥆𞤢𞤲𞤭𞥅 𞤳𞤢𞤣𞤭 𞤯𞤵𞤥⹁ 𞤮𞤲𞤼𞤭𞤺𞤭 𞤸𞤫𞤩𞤢𞤴 𞤲𞤣𞤫. 𞤖𞤢𞤲𞤣𞤫 𞤳𞤮 𞤲𞤺𞤢𞤴𞤵𞥅𞤶𞤭 𞤳𞤢𞥄𞤳𞤢𞤪𞤢𞥄𞤶𞤭 𞤴𞤢𞤤𞤼𞤢𞤲𞤭 𞤔𞤢𞤸𞤫 𞤘𞤢𞤥𞤦𞤭𞤴𞤢 𞤯𞤫𞤲 𞤳𞤢 𞤬𞤭𞤶𞤭𞤪𞤣𞤫 𞤂𞤀-𞤆𞤉 𞤱𞤮𞤲𞤣𞤫 𞤄𞤵𞤱𞤢𞤳𞤫.𞤘𞤀𞤃𞤄𞤋𞤒𞤀 𞤳𞤢𞤻𞤵𞤲 𞤳𞤢𞤣𞤭 𞤢𞤪𞤣𞤵𞤲𞤮 𞤫 𞤩𞤫𞤪𞤲𞤣𞤫. 𞤊𞤭𞤶𞤮𞥅𞤩𞤫 𞤥𞤢𞤩𞥆𞤫 𞤩𞤫𞤲 𞤬𞤭𞤶𞤵𞤲𞤮 𞤱𞤢 𞤧𞤭 𞤱𞤮𞤲𞤳𞤭𞥅𞤶𞤭 𞤥𞤢𞤩𞥆𞤫 𞤳𞤮 𞤫 𞤬𞤭𞤶𞤮 𞤲𞤺𞤮𞤲 𞤴𞤮𞤱𞤭𞤲𞤮𞥅. 𞤀𞤨𞤫𞤱 𞤤𞤫 𞤩𞤫 𞤤𞤵𞤥𞤦𞤢.𞤑𞤮𞤲𞤮 𞤳𞤢 𞤼𞤢𞤴𞤪𞤫 𞤢𞤪𞤢𞤲𞤫𞤪𞤫⹁ 𞤸𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤱𞤮𞥅𞤨𞤢𞥄𞤲𞤮 𞤧𞤢𞤳𞤢 𞤲𞤢𞥄𞤣𞤢 𞤳𞤵𞥅𞤤𞤢𞤤. 𞤖𞤮𞤶𞤮𞤥𞤢𞥄𞤶𞤫 𞤧𞤢𞤨𞥆𞤮 𞤩𞤢𞥄𞤱𞤮 𞤩𞤫 𞤪𞤵𞤼𞥆𞤢𞥄𞤣𞤫⹁ 𞤚𞤮𞤳𞤮 𞤉𞤳𞤢𞤥𞤦𞤭 𞤲𞤢𞥄𞤣𞤢𞤲𞤭 𞤑𞤀𞤃𞤀𞤈𞤓𞤐 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥖. 𞤘𞤢𞤥𞤦𞤭𞤴𞤢 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤱𞤵𞤪𞤼𞤭 𞤲𞤺𞤢𞤤 𞤲𞤣𞤫 𞤀𞤦𞤤𞤢𞥄𞤴 𞤔𞤢𞤤𞥆𞤮 𞤲𞤢𞥄𞤣𞤵𞤲𞤮𞥅 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥒. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥘𞥕⹁ 𞤋𞤦𞤪𞤢𞥄𞤸𞤭𞥅𞤥𞤢 𞤑𞤮𞤤𞤭 𞤯𞤭𞤯𞤥𞤭𞤼𞤢𞤲𞤭 𞤘𞤢𞤢𞤦𞤭𞤴𞤢. 𞤅𞤭 𞤬𞤭𞤶𞤮 𞤲𞤺𞤮𞤲 𞤤𞤵𞤼𞥆𞤵𞤲𞤮 𞤯𞤮𞥅𞤲⹁ 𞤘𞤢𞤥𞤦𞤭𞤴𞤢 𞤲𞤮 𞤱𞤢𞥄𞤱𞤵𞤲𞤮𞥅 𞤤𞤵𞤥𞤦𞤵𞤣𞤫⹁ 𞤑𞤢𞤥𞤢𞤪𞤵𞤲 𞤴𞤭𞤤𞤼𞤮𞥅. 𞤑𞤮𞤲𞤮⹁ 𞤸𞤮𞤶𞤮𞤥𞤢𞥄𞤶𞤫 𞤯𞤭𞤯𞤭 𞤨𞤫𞤼 𞤩𞤢𞥄𞤱𞤼𞤭 𞤯𞤵𞤥⹁ 𞤬𞤭𞤶𞤢𞤲𞤮𞥅𞤱𞤮 𞤘𞤢𞤥𞤦𞤭𞤴𞤢 𞤭𞤲𞥆𞤫𞤼𞤫𞥅𞤯𞤮 𞤔𞤫𞤥𞤧 𞤘𞤮𞤥𞤫𞥅𞥁⹁ 𞤲𞤢𞥄𞤣𞤭𞤼𞤭𞥅 𞤳𞤵𞥅𞤤𞤢𞤤. 𞤏𞤮𞤲𞤭 𞥒-𞥒.𞤑𞤢 𞤬𞤭𞤶𞤮 𞤲𞤺𞤮𞤲 𞤤𞤢𞤲𞥆𞤢𞤼𞤢 𞤯𞤮𞤲 𞤳𞤢𞤣𞤭⹁ 𞤐𞤣𞤵𞤳𞤵 𞤪𞤮𞤼𞥆𞤢𞤲𞤭 𞤑𞤪𞤭𞤧𞤼𞤮𞤬𞤫𞥅𞤪 𞤏𞤌𞥅⹁ 𞤮𞤲 𞤦𞤮𞥅𞤼𞤭 𞤥𞤵𞤤𞥆𞤫𞤪𞤫⹁ 𞤲𞤣𞤫 𞤲𞤢𞥄𞤼𞤮𞤴𞤭 𞤳𞤢 𞤸𞤵𞥅𞤤𞤭𞤪𞤣𞤫 𞤘𞤢𞤥𞤦𞤭𞤴𞤢.𞤐𞤺𞤢𞤤 𞤳𞤵𞥅𞤤𞤢𞤤 𞤼𞤢𞤼𞤢𞤩𞤢𞤤 𞤑𞤢𞤥𞤢𞤪𞤵𞤲⹁ 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤩𞤢𞤣𞤭𞤲𞤮𞥅𞤩𞤫 𞤴𞤭𞤤𞤼𞤢𞥄𞤣𞤫 𞤩𞤫𞤲⹁ 𞤱𞤮𞤲𞤼𞤭 𞤯𞤭𞤯𞤢𞤩𞤫 𞤳𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫 .𞤅𞤉𞤐𞤉𞤘𞤀𞤂 𞤍𞤋𞤘𞥆𞤋𞤐𞤋 𞤘𞤋𞤐𞤉𞤄𞤢𞤲𞤽𞤫 𞤒𞤀𞤃𞤓𞤅𞤓𞤑𞤌𞤈𞤌⹁ 𞤱𞤮𞤲𞤢𞥄 𞤳𞤮 𞤽𞤢𞤤𞤯𞤭𞤲𞤭 𞤬𞤫𞤰𞥆𞤭 𞤼𞤮𞥅𞤲⹁ 𞤩𞤢𞥄𞤴𞤼𞤭 𞤅𞤉𞤐𞤉𞤘𞤀𞤂 𞤬𞤮𞤷𞥆𞤵𞤲𞤮 𞤘𞤋𞤐𞤉 𞤑𞤵𞥅𞤤𞤫 𞤯𞤭𞤯𞤭 𞤼𞤭𞤥𞥆𞤵𞤯𞤫 𞤬𞤭𞥅 𞤳𞤢𞤤𞤢 𞤳𞤢 𞤼𞤢𞤴𞤪𞤫 𞤢𞤪𞤢𞤲𞤫𞤲𞤪𞤫 𞤳𞤮 𞤸𞤮𞥅𞤪𞤫 𞤩𞤮𞤤𞤫 𞤩𞤫 𞤧𞤫𞥅𞤪𞤼𞤭.𞤑𞤮𞤲𞤮 𞤩𞤢𞤴𞤼𞤭 𞤩𞤫 𞤪𞤵𞤼𞥆𞤭𞤳𞤫⹁ 𞤀𞤦𞤣𞤵𞤤𞥆𞤢𞥄𞤸𞤭 𞤅𞤫𞤳 𞤲𞤢𞥄𞤣𞤢𞤲𞤭 𞤐𞤘𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤯𞤭𞤲 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥑. 𞤋𞤤𞤭𞤥𞤢𞥄𞤲 𞤐𞤶𞤢𞥄𞤴 𞤯𞤭𞤯𞤥𞤭𞤼𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥙𞥐. 𞤑𞤮 𞤲𞤺𞤢𞥄𞤤 𞤳𞤵𞥅𞤤𞤢𞤤 𞤯𞤭𞤯𞤢𞤩𞤢𞤤 𞤱𞤮𞤲𞤭 𞤧𞤢𞤦𞤵 𞤘𞤭𞤲𞤫 𞤶𞤮𞤤𞤼𞤵𞤣𞤫 𞤫 𞤣𞤢𞤪𞤲𞤣𞤫 𞤥𞤵𞤵𞤲 𞤳𞤢 𞤣𞤫𞤲𞤼𞤢𞤤. 𞤀𞤣𞤮 𞤲𞤺𞤢𞥄𞤤 𞤳𞤵𞥅𞤤𞤢𞤤⹁ 𞤸𞤢𞤪𞤭 𞤘𞤭𞤲𞤫 𞤳𞤮 𞤯𞤭𞤯𞤢𞤩𞤵𞤲. 𞤇𞤢𞥄𞤱𞤮 𞤳𞤵𞥅𞤤𞤢𞤤 𞤲𞤺𞤢𞤤⹁ 𞤘𞤭𞤲𞤫 𞤱𞤮𞤲𞤭 𞤼𞤢𞤼𞤢𞤩𞤵𞤲. 𞤔𞤮𞥅𞤲𞤭⹁ 𞤳𞤮 𞤃𞤢𞤱𞤦𞤢 𞤘𞤭𞤲𞤫 𞤲𞤦𞤢𞤲 𞤫 𞤆𞤢𞤪𞤻𞤭𞤼𞤫 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤯𞤫𞤲 𞤬𞤮𞤼𞥆𞤢𞤼𞤢 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤. 𞤍𞤫𞤲 𞤤𞤫 𞤧𞤮𞤰𞤵𞤲𞤮 𞤃𞤢𞤱𞤯𞤭 𞤑𞤮𞤼𞤣𞤭𞤱𞤢𞤪 𞤯𞤭𞤲 𞤳𞤵𞥅𞤤𞤫 𞤲𞤢𞤴𞤭 𞤼𞤭𞤥𞥆𞤵𞤯𞤫. 𞤔𞤮𞥅𞤲𞤭 𞤘𞤭𞤲𞤫 𞤲𞤮 𞤸𞤫𞤯𞤢𞥄. 𞤑𞤢 𞤥𞤢𞤱𞤯𞤭 𞤧𞤢𞤨𞥆𞤮-𞤫-𞤺𞤮𞤮 𞤪𞤮𞤲𞤳𞤭 𞤨𞤢𞤪𞤻𞤭𞤼𞤫⹁ 𞤸𞤮𞤤 𞤲𞤮 𞤥𞤢𞤱𞤦𞤢 𞤱𞤮𞥅𞤼𞤢 𞤣𞤢𞤯𞤭𞤪𞤼𞤢 𞤯𞤮𞥅𞤲؟𞤅𞤮 𞤺𞤭𞤲𞤫 𞤱𞤢𞤳𞥆𞤭𞤤𞤭𞤲𞤮 𞤸𞤢𞥄 𞤱𞤢𞤯𞤭 𞤅𞤫𞤲𞤫𞤺𞤢𞤤 𞤳𞤵𞥅𞤤𞤢𞤤⹁ 𞤳𞤮 𞤐𞤢𞤶𞤫𞤪𞤭𞤴𞤢 𞤲𞤣𞤭 𞤸𞤢𞤱𞤪𞤢𞤴𞤲𞤮𞥅 𞤫 𞤥𞤵𞤵𞤲 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤.𞤐𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤯𞤭𞤲 𞤳𞤢𞤲⹁ 𞤸𞤮𞤤𞥆𞤭𞥅 𞤥𞤢𞤱𞤲𞤣𞤵. 𞤘𞤭𞤦𞤭 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭⹁ 𞤯𞤭 𞤨𞤭𞤴𞤢𞥄𞤳𞤢 𞤸𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫. 𞤖𞤢𞤴 𞤬𞤫𞤨𞥆𞤵𞤺𞤮𞤤 𞤫 𞤬𞤭𞤶𞤮 𞤯𞤭 𞤱𞤢𞤯𞤢𞥄𞤤𞤭. 𞤑𞤮 𞤳𞤢𞤲𞤶𞤭 𞤼𞤢𞤲 𞤤𞤵𞤥𞤦𞤭𞤪𞤭 𞤼𞤮𞤩𞥆𞤫 𞤶𞤫𞥅𞤲𞤢𞤴𞤭.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅


 
𞤔𞤢𞤳𞤢 𞤱𞤮𞤲𞤢𞥄 𞤳𞤮𞤴𞤯𞤮𞤤 𞤬𞤫𞤧.


𞤑𞤮 𞤆𞤢𞤪𞤻𞤭𞤼𞤫 𞤼𞤭𞤺𞤭 𞤶𞤭𞤨𞥆𞤭𞥅 𞤸𞤮𞥅𞤪𞤫 𞤥𞤢𞤱𞤯𞤭 𞤑𞤮𞤼𞤣𞤭𞤾𞤢𞤪 𞤯𞤭𞤲⹁ 𞤧𞤢𞤦𞤵𞤲𞤢 𞤯𞤭 𞤸𞤫𞤩𞤭𞥅 𞤸𞤢𞤲𞤣𞤫 𞤳𞤮 𞤸𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤢𞤲𞤮𞥅𞤳𞤭 𞤯𞤭.𞤑𞤮 𞤳𞤵𞥅𞤤𞤫 𞤲𞤢𞤴𞤭⹁ 𞤆𞤢𞤪𞤻𞤭𞤼𞤫 𞤘𞤋𞤐𞤉 𞤉𞤑𞤏𞤀𞤚𞤉𞥅𞤈𞤋 𞤯𞤫𞤲 𞤧𞤢𞤰𞥆𞤭𞤼𞤭𞤪𞤭 𞤃𞤢𞤱𞤯𞤭 𞤑𞤌𞤚𞤁𞤋𞤜𞤀𞤈 𞤯𞤭𞤲. 𞤛𞤢𞤤𞤢𞤱𞤵! 𞤖𞤢𞤪𞤭 𞤬𞤢𞥄 𞤸𞤢𞤲⹁ 𞤼𞤮𞥅𞤤𞤲𞤵𞤯𞤮 𞤬𞤮𞥅𞤤𞤮𞤼𞤭𞤪𞤮 𞤨𞤭𞤴𞤭𞤪𞤢𞥄𞤳𞤢 𞤱𞤢 𞤲𞤭𞥅. 𞤑𞤮𞤼𞤣𞤭𞤾𞤢𞤪𞤲𞤢𞥄𞤩𞤫 𞤩𞤫𞤲 𞤸𞤫𞤩𞤭𞥅 𞤥𞤫𞤼𞥆𞤵 𞤩𞤫𞤪𞤲𞤣𞤫. 𞤏𞤮𞤲𞤢𞥄 𞤤𞤫 𞤬𞤭𞥅 𞤬𞤭𞤶𞤮𞥅𞤩𞤫 𞤥𞤢𞤩𞥆𞤫 𞤩𞤫𞤲 𞤫𞤼𞤢𞥄𞤳𞤭. 𞤇𞤫 𞤫𞤼𞤭𞤲𞤮 𞤳𞤮𞤲𞤮 𞤩𞤫 𞤴𞤭𞤢𞥄𞤲𞤮 𞤼𞤵𞤲 𞤱𞤮𞤲𞤭 𞤴𞤮𞤤𞤲𞤣𞤫. 𞤑𞤢 𞤼𞤢𞤴𞤪𞤫 𞤢𞤪𞤢𞤲𞤫𞤪𞤫⹁ 𞤳𞤮 𞤳𞤢𞤥𞤩𞤫 𞤸𞤢𞤤𞤮𞤪𞤲𞤮𞥅 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤂𞤢𞥄𞤦𞤭 𞤶𞤫𞥅𞤯𞤭𞤯𞤭 𞤑𞤮𞤼𞤣𞤭𞤾𞤢𞤪 𞤲𞤮 𞤱𞤮𞥅𞤨𞤵𞤣𞤫 𞤸𞤵𞥅𞤤𞤭𞤪𞤣𞤫 𞤲𞤣𞤫𞤲. 𞤑𞤮𞤲𞤮 𞤢 𞤱𞤭𞤴𞤢𞤴 𞤘𞤋𞤐𞤉 𞤉𞤑𞤏𞤀𞤚𞤉𞥅𞤈𞤋 𞤣𞤢𞤪𞤭 𞤸𞤢𞤦𞥆𞤭𞥅. 𞤐𞤣𞤫 𞤩𞤫 𞤸𞤫𞤩𞤭𞤪𞤲𞤮𞥅 𞤴𞤮𞤤𞤲𞤣𞤫⹁ 𞤩𞤫 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥒. 𞤑𞤮 𞤉𞤥𞤭𞤤𞤭𞤴𞤮 𞤐𞤧𞤵 𞤲𞤢𞥄𞤣𞤭 𞤲𞤺𞤢𞤤 𞤩𞤢𞥄𞤱𞤮 𞤑𞤢𞤪𞤤𞤮𞤧 𞤀𞤳𞤢𞤨𞤮 𞤬𞤫𞤰𞥆𞤭𞤲𞤢𞤲𞤣𞤫 𞤥𞤮.𞤇𞤢𞤴𞤼𞤭 𞤩𞤫 𞤪𞤵𞤼𞥆𞤭𞤳𞤫⹁ 𞤙𞤭𞥅𞤦𞤭 𞤑𞤮𞤼𞤣𞤭𞤾𞤢𞤪 𞤯𞤭𞤲 𞤫𞤼𞤮𞤪𞤭 𞤲𞤮 𞤱𞤢𞥄𞤱𞤭𞤪𞤭 𞤲𞤺𞤢𞤥 𞤭𞤼𞥆𞤵𞤺𞤮𞤤 𞤳𞤵𞥅𞤤𞤢𞤤 𞤲𞤺𞤢𞤤. 𞤑𞤮𞤲𞤮 𞤫 𞤲𞤣𞤫𞤪 𞤫𞤼𞤢𞥄𞤪𞤫 𞤥𞤢𞤩𞥆𞤫 𞤲𞤣𞤫𞤲⹁ 𞤩𞤫 𞤱𞤫𞤤𞤧𞤭𞤲𞤣𞤭𞥅 𞤫 𞤸𞤭𞤱𞤵𞤺𞤮𞤤 𞤩𞤢𞥄𞤱𞤮 𞤥𞤢𞤩𞥆𞤫. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥗𞥒⹁ 𞤆𞤢𞤦𞤤𞤮 𞤘𞤢𞤲𞤫 𞤯𞤭𞤯𞤥𞤭𞤼𞤢𞤲𞤭 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭. 𞤖𞤮𞤶𞤮𞤥𞤢𞥄𞤶𞤫 𞤯𞤭𞤯𞤭 𞤩𞤢𞥄𞤱𞤼𞤭 𞤯𞤵𞤲⹁ 𞤉𞤃𞤋𞤂𞤋𞤒𞤌 𞤩𞤫𞤴𞤣𞤭 𞤳𞤢𞤣𞤭 𞤼𞤢𞤼𞤢𞤩𞤢𞤤. 𞤐𞤢𞤲𞤣𞤭 𞤸𞤢𞤪𞤭 𞤥𞤢𞤱𞤯𞤭 𞤯𞤭𞤲 𞤲𞤮 𞤥𞤵𞤺𞤢𞥄 𞤼𞤢𞤸𞤮 𞤦𞤢𞤯𞤼𞤫 𞤳𞤵𞥅𞤤𞤢𞤤 𞤯𞤭𞤯𞤢𞤩𞤢𞤤 𞤲𞤺𞤢𞤤. 𞤑𞤮 𞤳𞤢 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤢𞤼𞤢 𞤯𞤮𞤲 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤤𞤢𞤤𞥆𞤭 𞤑𞤮𞤼𞤣𞤭𞤱𞤢𞤪 𞤳𞤮 𞤸𞤫𞤣𞥆𞤭𞥅 𞤳𞤮𞤲 𞤲𞤣𞤫 𞤒𞤢𞤲𞤭𞤳 𞤄𞤵𞤴𞤤𞤢 𞤅𞤢𞥄𞤥 𞤩𞤫𞤴𞤣𞤵𞤲𞤮 𞤳𞤵𞥅𞤤𞤢𞤤 𞤲𞤢𞤴𞤢𞤩𞤢𞤤. 𞤑𞤮 𞤯𞤮𞥅 𞤬𞤭𞤶𞤮 𞤲𞤺𞤮𞤲 𞤤𞤢𞤲𞥆𞤭. 𞤛𞤢𞤤𞤢𞤱𞤵 𞤩𞤵𞤪𞤢𞤼𞤢𞥄 𞤯𞤮𞥅. 𞤖𞤢𞤴 𞤧𞤭 𞤥𞤢𞤱𞤯𞤭 𞤯𞤭𞤲 𞤬𞤭𞤲𞤵𞤲𞤮 𞤼𞤵𞤲 𞤱𞤭𞤴𞤭 𞤬𞤭𞤶𞤢𞤼𞤢𞥄⹁ 𞤯𞤵𞤥 𞤲𞤮 𞤩𞤵𞤪𞤵𞤲𞤮𞥅 𞤧𞤢𞤦𞤵𞤲𞤢 𞤮𞤲𞤼𞤵𞤥𞤢⹁ 𞤳𞤮 𞤳𞤵𞥅𞤤𞤫 𞤼𞤢𞤼𞤭 𞤨𞤫𞤼 𞤩𞤫 𞤬𞤢𞤱𞤫𞤼𞤫𞤲𞤮𞥅.𞤔𞤮𞥅𞤲𞤭 𞤴𞤮 𞤩𞤫 𞤬𞤵𞤯𞥆𞤮 𞤥𞤮𞥅𞤩𞤵𞤣𞤫 𞤩𞤫 𞤢𞤷𞤢𞥄𞤲𞤢 𞤤𞤫𞤴𞤣𞤭 𞤲𞤣𞤭𞤲 𞤸𞤮𞤩𞥆𞤫 𞤩𞤫𞤲 𞤧𞤢𞤦𞤵𞤲𞤢 𞤩𞤫 𞤧𞤫𞤩𞤭𞤼𞤭𞤳𞤫 𞤬𞤮𞤼𞤢.𞤀𞤪𞤧𞤭𞤳𞤫 𞤥𞤢𞤩𞥆𞤫 𞤢𞤤𞤢𞥄 𞤫 𞤶𞤵𞥅𞤯𞤫 𞤥𞤢𞤩𞥆𞤫.𞤉 𞤬𞤭𞤶𞤮 𞤱𞤢𞤯𞤵𞤲𞤮𞥅𞤲𞤺𞤮 𞤬𞤫𞤱𞤲𞤣𞤮 𞤑𞤮𞤼𞤣𞤭𞤱𞤢𞤪 𞤱𞤮𞤲𞤢𞤲𞤮𞥅 𞤤𞤵𞥅𞤦𞤫𞥅𞤣𞤫⹁ 𞤐𞤢𞤶𞤫𞤪𞤭𞤴𞤢 𞤨𞤭𞤴𞤭𞤪𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤. 𞤑𞤮 𞤸𞤢𞥄 𞤯𞤮𞥅⹁ 𞤕𞤢𞥄𞤨𞤢𞥄𞤤𞤭 𞤄𞤭𞤧𞤢𞤱𞤮𞥅 𞤯𞤭𞤲 𞤢𞤪𞤵𞤲𞤮𞥅.𞤔𞤮𞥅𞤲𞤭 𞤳𞤮 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤱𞤮𞤲𞤭 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤. 𞤐𞤮 𞤸𞤭𞤳𞥆𞤭𞥅 𞤯𞤮𞤲 𞤁𞤮𞤼𞤫 𞤐𞤢𞤶𞤱𞤪𞤭𞤴𞤢 𞤯𞤫𞤲. 𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤉 𞤲𞤣𞤫𞤪 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤲𞤢𞤴𞤮 𞤫 𞤼𞤢𞤼𞤮 𞤲𞤢𞥄𞤣𞤵𞤲𞤮𞥅𞤩𞤫 𞤳𞤢𞤴𞤣𞤭 𞤬𞤭𞥅 𞤧𞤵𞤩𞤮 𞤸𞤮𞥅𞤪𞤫𞥅𞤶𞤮 𞤅𞤫𞤲𞤫𞤺𞤢𞤤 𞤮𞤲⹁ 𞤳𞤮 𞤴𞤭𞤥𞤩𞤫 𞤲𞤮𞥅𞤺𞤢𞤴 𞤲𞤦𞤢𞤼𞤵 𞤣𞤮𞤧𞤼𞤫𞤪𞤫𞤴𞤢𞤲𞤳𞤮𞥅𞤪𞤵 𞤲𞤣𞤵𞤲 𞤼𞤢𞤦𞤭𞤲𞤼𞤭𞤲𞤭 𞤫 𞤸𞤮𞥅𞤪𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥐 𞤅𞤭𞥅𞤤𞤮 𞥒𞥐𞥒𞥔.


𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤀𞤸𞤥𞤢𞤣𞤵 𞤄𞤢𞥄⹁ 𞤤𞤢𞥄𞤼𞤭𞥅𞤯𞤮 𞤮𞤲 𞤸𞤢𞤲𞤣𞤫 𞤀𞤪𞤣𞤮 𞤶𞤢𞥄𞤺𞤮𞤪𞤢𞤤 𞤅𞤫𞤲𞤫𞤺𞤢𞤤 𞤲𞤺𞤢𞤤. 𞤑𞤮 𞤳𞤢𞤲𞤳𞤮 𞤳𞤢𞤣𞤭 𞤃𞤢𞤳𞤭 𞤅𞤢𞤤 𞤼𞤮𞤯𞥆𞤭𞥅 𞤳𞤮 𞤤𞤮𞤲𞤼𞤮𞥅 𞤥𞤮 𞤫 𞤲𞤺𞤮𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤻𞤢𞤤𞤲𞤣𞤫 𞥒𞥕 𞤕𞤮𞤤𞤼𞤮 𞥒𞥐𞥒𞥔. 𞤐𞤮 𞤼𞤢𞤱𞤼𞤭 𞤀𞤸𞤥𞤢𞤣𞤵 𞤄𞤢𞥄⹁ 𞤢𞤪𞤣𞤭𞤲𞤮𞥅𞤩𞤫 𞤶𞤢𞥄𞤺𞤮𞥅𞤪𞤢𞤤 𞤸𞤭𞤩𞥆𞤫 𞤱𞤢𞤲𞤮 𞤋𞤣𞤪𞤭𞥅𞤧𞤢 𞤅𞤫𞤳 𞤫 𞤃𞤵𞤸𞤢𞤥𞥆𞤢𞤣 𞤄𞤵𞥅𞤲 𞤀𞤦𞤢𞤣𞤢𞤤𞥆𞤢𞤸 𞤔𞤮𞥅𞤲⹁ 𞤫 𞤑𞤢𞤤𞤭𞥅𞤬𞤢 𞤅𞤢𞥄𞤤⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤶𞤮𞤱𞤪𞤮 𞤳𞤭𞤯𞥆𞤮 𞤁𞤢𞤳𞤢𞤪 𞤮𞤲. 𞤑𞤮𞤲𞤮 𞤑𞤢𞤪𞤭𞥅𞤥 𞤏𞤢𞥄𞤣⹁ 𞤩𞤭𞤯𞥆𞤮 𞤀𞤦𞤣𞤵𞤤𞤢𞥄𞤸𞤭 𞤏𞤢𞥄𞤣 𞤮𞤲 𞤳𞤢𞤻𞤵𞤲 𞤫 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤱𞤵𞤪𞤼𞤭𞤲𞤢𞥄𞤥𞤢.


𞤐𞤦𞤢𞤼𞤵 𞤁𞤮𞤧𞤼𞤱𞤪𞤫𞤴𞤢𞤲𞤳𞤮𞥅𞤪𞤵 𞤲𞤺𞤵𞤲 𞤣𞤢𞤤𞥆𞤭𞤲𞤮𞤪𞤭 𞤧𞤢𞤤𞤢𞤺𞤮𞤤 𞤣𞤢𞤪𞤢𞤲𞤣𞤫 𞤑𞤢𞤪𞤭𞤥 𞤏𞤢𞥄𞤣 𞤲𞤣𞤫𞤲 𞤶𞤮𞤺𞤢𞤺𞤮𞤤 𞤥𞤢𞤳𞥆𞤮 𞤤𞤢𞤱𞤤𞤢𞥄𞤳𞤵 𞤊𞤢𞤪𞤢𞤲𞤧𞤭 𞤲𞤺𞤵𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤳𞤮 𞤳𞤢𞤲𞤳𞤮 𞤼𞤢𞤲 𞤧𞤵𞤩𞤢𞤲𞤮𞥅 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤬𞤫𞤣𞥆𞤫 𞤲𞤣𞤫 𞤦𞤢𞥄𞤦𞤢 𞤥𞤢𞤳𞥆𞤮 𞤀𞤦𞤣𞤵𞤤𞥆𞤢𞥄𞤸𞤭 𞤏𞤢𞥄𞤣 𞤧𞤭𞤲𞤷𞤭 𞤲𞤣𞤫𞤲⹁ 𞤳𞤮 𞤯𞤵𞤲 𞤱𞤮𞤲𞤭 PDS 𞤸𞤫𞤩𞤢𞤼𞤢𞥄 𞤣𞤢𞤪𞤭𞥅𞤯𞤮 𞤫 𞤷𞤵𞤩𞤢𞤤 𞤲𞤺𞤢𞤤 𞤸𞤭𞤳𞥆𞤢. 


𞤀𞤥𞥆𞤢𞥄 𞤲𞤮𞤲 𞤓𞤧𞤥𞤢𞥄𞤲 𞤅𞤮𞤲𞤳𞤮⹁ 𞤮 𞤱𞤵𞤪𞤼𞤭𞤲𞤢𞥄𞤥𞤢 𞤧𞤢𞤦𞤵 𞤮𞤥𞤮 𞤧𞤮𞤳𞤢𞥄 𞤤𞤫𞤦𞥆𞤭 𞤶𞤫𞥅𞤺𞤮𞥅 𞤩𞤢𞥄𞤱𞤮 𞤮 𞤬𞤢𞤱𞤢𞤲𞤮𞥅 𞤢𞤴𞤦𞤭𞤲𞤺𞤮𞤤 𞤸𞤮𞥅𞤪𞤫 𞤼𞤮𞥅𞤻𞤫 𞤶𞤢𞥄𞤺𞤮𞤪𞤯𞤮 𞤃𞤢𞥄𞤥 𞤐𞤦𞤢𞥄𞤴 𞤙𞤢𞤲𞤺. 𞤑𞤮𞤲𞤮 𞤯𞤭𞤯𞤮 𞤱𞤮𞤲𞤣𞤵𞤲𞤮𞥅𞤩𞤫 𞤫 𞤥𞤢𞤳𞥆𞤮 𞤳𞤢 𞤬𞤫𞤣𞥆𞤫 𞤥𞤢𞤳𞥆𞤮 𞤆𞤢𞤧𞤼𞤫𞤬⹁ 𞤣𞤵𞤽𞤭𞤲𞤢𞤲𞤢𞥄𞤥𞤢 𞤣𞤢𞤪𞤢𞤺𞤮𞤤.


𞤍𞤵𞥅𞤯𞤵𞤩𞤫 𞤲𞤮 𞤽𞤭𞤻𞤵𞤣𞤫 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫. 𞤉 𞤥𞤭𞥅𞤶𞤮 𞤥𞤢𞤩𞥆𞤫⹁ 𞤳𞤮 𞤃𞤢𞤳𞤭 𞤅𞤢𞤤 𞤱𞤮𞤲𞤭 𞤩𞤢𞥄𞤱𞤮 𞤥𞤢𞤴𞤪𞤫 𞤬𞤭𞥅 𞤲𞤮 𞤀𞤸𞤥𞤢𞤣𞤵 𞤄𞤢𞥄⹁ 𞤸𞤢𞥄𞤲𞤣𞤭𞥅𞤶𞤮 𞤥𞤢𞤳𞥆𞤮 𞤮𞤲⹁ 𞤬𞤫𞤰𞥆𞤭𞤪𞤢.


 
𞤘𞤋𞤐𞤉 – 𞤘𞤀𞤃𞤄𞤋𞤒𞤀⹁ 𞤳𞤮 𞤶𞤭𞤨𞥆𞤭𞤪𞤮 𞤲𞤺𞤮 𞤺𞤭𞤲𞤫𞤲𞤢𞥄𞤩𞤫 𞤩𞤫𞤲 𞤸𞤢𞤦𞥆𞤭𞤲𞤮𞥅 𞤬𞤮𞤼𞤢 𞤸𞤭𞤳𞥆𞤢. 𞤚𞤢𞤱𞤣𞤫 𞤳𞤮 𞤘𞤀𞤃𞤄𞤋𞤒𞤀 𞤴𞤢𞤤𞤼𞤭𞤲𞥆𞤮𞥅 𞤘𞤋𞤐𞤉 𞤫 𞤬𞤮𞥅𞤤𞤮𞤼𞤭𞤪𞤮 𞤬𞤭𞥅 𞤬𞤫𞤤𞤲𞤺𞤮 𞤀𞤬𞤪𞤭𞤳 𞤧𞤢𞤳𞥆𞤭𞤼𞤭𞥅𞤲𞤺𞤮 𞤲𞤺𞤮𞤲⹁ 𞤱𞤢𞤯𞤵𞤲𞤮𞥅𞤲𞤺𞤮 𞤼𞤮 𞤤𞤫𞤧𞤣𞤭 𞤑𞤀𞤃𞤀𞤈𞤓𞤐 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥑. 


𞤀𞤱𞤢 𞤫 𞤲𞤺𞤢𞥄𞤤 𞤯𞤮𞥅⹁ 𞤙𞤋𞥅𞤏𞤀 𞤘𞤋𞤐𞤉 𞤲𞤦𞤢𞤲 𞤲𞤮 𞤬𞤭𞤩𞤵𞤲𞤮𞥅 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤳𞤮 𞤱𞤢𞤯𞤵𞤲𞤮𞥅 𞤬𞤭𞤤𞥆𞤮𞤼𞤮𞥅. 𞤖𞤭𞤳𞥆𞤢 𞤘𞤋𞤐𞤉 𞤲𞤮 𞤫𞤩𞥆𞤵𞤲𞤮𞥅 𞤴𞤮𞤩𞤼𞤢𞤺𞤮𞤤 𞤔𞤀𞤖𞤉 𞤘𞤀𞤃𞤄𞤋𞤒𞤀 𞤯𞤫𞤲. 𞤘𞤭𞤲𞤫 𞤲𞤮 𞤬𞤭𞤩𞤵𞤲𞤮𞥅 𞤱𞤮𞤲𞤵𞤺𞤮𞤤 𞤧𞤢𞤦𞤵 𞤴𞤢𞤤𞤼𞤵𞤺𞤮𞤤 𞤘𞤢𞤥𞤦𞤭𞤴𞤢. 


𞤐𞤣𞤫 𞤸𞤢𞤪𞤮 𞤲𞤺𞤮𞤲 𞤬𞤵𞤯𞥆𞤮𞤪𞤭⹁ 𞤘𞤭𞤲𞤫𞤲𞤢𞥄𞤩𞤫 𞤩𞤫𞤲 𞤬𞤵𞤯𞥆𞤭 𞤳𞤭𞤧𞤢𞤲 𞤸𞤮𞤤𞥆𞤵𞤣𞤫 𞤬𞤢𞥄𞤤𞤫. 𞤇𞤫 𞤶𞤢𞥄𞤤𞤭𞥅 𞤣𞤮𞤱 𞤘𞤢𞤥𞤦𞤭𞤴𞤢 𞤫 𞤼𞤢𞤴𞤪𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲 . 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥓𞥓⹁ 𞤃𞤌𞤖𞤀𞤃𞥆𞤉𞤁 𞤄𞤀𞥄𞤒𞤌 𞤬𞤭𞤯𞤭 𞤼𞤭𞤺𞥆𞤢𞤤 𞤻𞤢𞥄𞤥𞤢𞤤 𞤸𞤵𞥅𞤤𞤭𞤪𞤣𞤫 𞤘𞤀𞤃𞤄𞤋𞤒𞤀 𞤲𞤣𞤫𞤲. 𞤘𞤭𞤲𞤫𞤲𞤢𞥄𞤩𞤫 𞤩𞤫𞤲 𞤫𞤼𞤭𞥅 𞤬𞤮𞤼𞤢 𞤳𞤮𞤲𞤮 𞤩𞤫 𞤸𞤫𞤩𞤢𞥄𞤲𞤮 𞤳𞤵𞥅𞤤𞤢𞤤.


𞤑𞤮 𞤫 𞤸𞤮𞥅𞤪𞤫 𞤩𞤮𞤤𞤮 𞤩𞤫 𞤧𞤫𞥅𞤪𞤼𞤭 𞤳𞤢 𞤼𞤢𞤴𞤪𞤫.


𞤖𞤮𞤶𞤮𞤥𞤢𞥄𞤶𞤫 𞤶𞤮𞤱𞤭 𞤩𞤢𞥄𞤱𞤮 𞤩𞤫 𞤪𞤵𞤼𞤢𞥄𞤣𞤫⹁ 𞤅𞤉𞤑𞤓 𞤅𞤋𞤂𞥆𞤀 𞤯𞤫𞤩𞤭 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤮𞤲𞤮 𞤸𞤭𞤱𞤮𞥅𞤱𞤮 𞤘𞤀𞤃𞤄𞤋𞤒𞤀 𞤮𞤲 𞤧𞤢𞤳𞥆𞤭𞥅 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥖𞥐⹁ 𞤬𞤢𞥄𞤸𞤭𞤲 𞤳𞤢𞤲𞤳𞤮 𞤅𞤉𞤑𞤓 𞤅𞤋𞤂𞥆𞤀 𞤣𞤮𞤭 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤮𞤲𞤮 𞤮 𞤱𞤮𞥅𞤨𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥗𞥐⹁ 𞤘𞤭𞤲𞤫 𞤸𞤫𞤩𞤭 𞤴𞤮𞤤𞤲𞤣𞤫⹁ 𞤀𞥄𞤗𞤋𞤄𞤓 𞤑𞤀𞤃𞤀𞤈𞤀  𞤲𞤢𞥄𞤣𞤢𞤲𞤭 𞤘𞤭𞤲𞤫  𞤳𞤵𞥅𞤤𞤢𞤤. 𞤑𞤮 𞤘𞤋𞤂𞤀𞤜𞤌𞤘𞤋 𞤬𞤫𞤰𞥆𞤭𞤲𞤢𞤲𞤭 𞤥𞤮 𞤥𞤵𞤤𞥆𞤫𞤪𞤫 𞤲𞤣𞤫𞤲.


𞤑𞤢 𞤸𞤮𞤶𞤮𞤥𞤢𞥄𞤪𞤫 𞥘𞥐 𞤘𞤢𞤥𞤦𞤭𞤴𞤢 𞤸𞤫𞤩𞤵𞤲𞤮 𞤳𞤵𞥅𞤤𞤢𞤤  𞤳𞤮𞤲𞤮 𞤲𞤺𞤢𞤤 𞤦𞤮𞤳𞥆𞤢𞥄𞤤𞤭 𞤼𞤢𞤱𞤵𞤣𞤫 𞤳𞤮 𞤥𞤮𞤤𞤼𞤢𞤲𞤣𞤫 𞤲𞤺𞤢𞤤 𞤲𞤢𞥄𞤣𞤭𞤪𞤢𞥄.


𞤑𞤮 𞤫 𞥑 – 𞥐 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤭𞤪𞤭.


𞤔𞤢𞤸𞤫 𞤘𞤀𞤃𞤄𞤋𞤒𞤀 𞤯𞤫𞤲 𞤧𞤫𞤩𞤭𞤼𞤭𞤳𞤫. 𞤔𞤮𞥅𞤲𞤭 𞤳𞤮 𞤦𞤫𞥅 𞤩𞤫 𞤨𞤭𞤴𞤢 𞤐𞤘𞤢𞤴𞤵𞥅𞤶𞤭 𞤑𞤀𞤃𞤀𞤈𞤓𞤐 𞤯𞤭𞤲 𞤧𞤭 𞤩𞤫 𞤸𞤫𞤩𞤢 𞤼𞤢𞤥𞤢𞤱𞤵 𞤬𞤫𞤰𞥆𞤵𞤺𞤮𞤤. 𞤘𞤋𞤐𞤉 𞤳𞤢𞤲 𞤤𞤵𞤥𞤦𞤭𞤲𞤭𞥅 𞤳𞤮𞤴𞤲𞤺𞤢𞤤 𞤺𞤮𞥅𞤼𞤢𞤤. 𞤖𞤢𞤴 𞤧𞤭 𞤩𞤫 𞤬𞤫𞤨𞥆𞤵 𞤼𞤵𞤲 𞤅𞤉𞤐𞤉𞤘𞤀𞤂 𞤫 𞤬𞤭𞤶𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤃𞤢𞤱𞤦𞤢𞥄𞤪𞤫 𞥒𞥓 𞤅𞤭𞥅𞤤𞤮.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅 
𞤊𞤭𞤶𞤮 𞤯𞤭𞤯𞤢𞤩𞤮 𞤲𞤺𞤮𞤲 𞤸𞤢𞤲𞤳𞤭 𞤱𞤢𞤯𞤭 𞤸𞤢𞤳𞥆𞤵𞤲’𞤣𞤫 𞤐𞤺𞤢𞤴𞤵𞥅𞤶𞤭 𞤅𞤉𞤐𞤘𞤀𞤂 𞤯𞤭𞤲 𞤫 𞤯𞤭𞥅 𞤯𞤭 𞤑𞤢𞤥𞤢𞤪𞤵𞤲. 𞤐𞤣𞤫 𞤯𞤭 𞤧𞤫𞥅𞤣𞤢𞤴𞤲𞤮𞥅 𞤳𞤢 𞤬𞤭𞤶𞤭𞤪𞤣𞤫 𞤒𞤢𞥄𞤥𞤵𞤧𞤮𞤳𞤮𞤪𞤮 𞤸𞤢𞤪𞤭 𞤯𞤭 𞤑𞤢𞤥𞤢𞤪𞤵𞤲 𞤯𞤭𞤲 𞤱𞤮𞤲𞤼𞤭𞥅 𞤥𞤵𞥅𞤧𞤵𞥅𞤶𞤭.
𞤑𞤢 𞤸𞤮𞤶𞤮𞤥𞤢𞥄𞤪𞤫 𞥑𞥖⹁ 𞤆𞤀𞤆 𞤅𞤀𞥄𞤈 𞤬𞤫𞤰𞥆𞤭𞤲𞤢𞤲𞤭 𞤋𞤅𞤃𞤀𞥄𞤒𞤋𞥅𞤂𞤀 𞤅𞤀𞥄𞤈 𞤥𞤵𞤤𞥆𞤫𞤪𞤫 𞤲𞤣𞤫𞤲⹁ 𞤮 𞤲𞤢𞥄𞤣𞤢𞤲𞤭 𞤅𞤫𞤲𞤫𞤺𞤢𞤤 𞤑𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤. 𞤀𞤣𞤮 𞤳𞤵𞥅𞤤𞤢𞤤 𞤲𞤺𞤢𞤤⹁ 𞤸𞤢𞤪𞤭 𞤳𞤭𞤨𞥆𞤮𞤤 𞤳𞤢𞤤𞤢 𞤸𞤫𞤩𞤭𞥅 𞤧𞤮𞤩𞥆𞤭𞥅𞤪𞤫 𞤲𞤣𞤫 𞤪𞤭𞤥𞤢𞥄𞤤𞤭 𞤳𞤵𞥅𞤤𞤢𞤤.𞤑𞤮 𞤸𞤮𞥅𞤪𞤫 𞥑 – 𞥐⹁ 𞤩𞤫 𞤧𞤫𞥅𞤪𞤼𞤭 𞤳𞤢 𞤼𞤢𞤴𞤪𞤫.𞤇𞤢𞤴𞤼𞤭 𞤩𞤫 𞤪𞤵𞤼𞥆𞤭𞤳𞤫⹁ 𞤲𞤺𞤢𞤴𞤵𞥅𞤶𞤭 𞤑𞤢𞤥𞤢𞤪𞤵𞤲 𞤯𞤭𞤲 𞤧𞤮𞤲𞤶𞤵𞤲𞤮 𞤅𞤫𞤲𞤫𞤺𞤢𞤤 𞤳𞤮 𞤼𞤭𞥅𞤯𞤭 𞤸𞤢𞥄 𞤤𞤢𞤳𞥆𞤫𞤪𞤫 𞤰𞤢𞥄𞤪𞤢𞤲𞤭 𞤐𞤺𞤢𞤴𞤵𞥅𞤶𞤭 𞤚𞤫𞤪𞤢𞤲𞤺𞤢 𞤯𞤭𞤲. 𞤊𞤭𞥅 𞤳𞤢𞤤𞤢 𞤸𞤢𞤪𞤭 𞤑𞤢𞤥𞤢𞤪𞤵𞤲 𞤲𞤮 𞤶𞤮𞤶𞥆𞤭 𞤳𞤢 𞤬𞤭𞤶𞤮⹁ 𞤳𞤢 𞤸𞤮𞤶𞤮𞤲𞤢𞥄𞤪𞤫 𞥗𞥑⹁ 𞤖𞤀𞤄𞤋𞥅𞤄 𞤔𞤀𞤂𞥆𞤌 𞤯𞤭𞤯𞤥𞤭𞤼𞤢𞤲𞤭 𞤅𞤫𞤲𞤫𞤺𞤢𞤤 𞤧𞤢𞤦𞤵 𞤪𞤮𞤼𞥆𞤢𞤲𞤣𞤫 𞤋𞤅𞤃𞤀𞥄𞤒𞤋𞥅𞤂𞤀 𞤅𞤀𞥄𞤈. 𞤏𞤮𞤲𞤭 𞥒-𞥐. 𞤑𞤢𞤥𞤢𞤪𞤵𞤲 𞤫𞤼𞤭𞥅 𞤸𞤢𞥄 𞤲𞤮 𞤭𞤼𞥆𞤭𞤪𞤢 𞤯𞤫𞥅 𞤳𞤵𞥅𞤤𞤫. 𞤇𞤫 𞤣𞤢𞤻𞤵𞤣𞤫 𞤱𞤮𞥅 𞤤𞤢𞥄𞤱𞤮𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥒 𞤩𞤢𞥄𞤱𞤮 𞤫𞤤𞤼𞤮𞥅𞤱𞤮 𞤅𞤫𞤲𞤫𞤺𞤢𞤤 𞤮𞤲 𞤴𞤢𞤤𞤼𞤭𞤲𞤣𞤫 𞤋𞤅𞤃𞤀𞥄𞤒𞤋𞥅𞤂𞤀 𞤅𞤀𞥄𞤈 𞤫 𞤖𞤀𞤄𞤋𞥅𞤄 𞤔𞤀𞤂𞥆𞤌⹁ 𞤳𞤵𞥅𞤤𞤭𞤲𞤢𞤲𞤩𞤫 𞤅𞤫𞤲𞤫𞤺𞤢𞤤 𞤩𞤫𞤲 𞤯𞤭𞤯𞤮. 𞤑𞤮 𞤮𞤲𞤼𞤵𞤥𞤢 𞤟𞤀𞤐 𞤟𞤀𞤈𞤑 𞤑𞤀𞤅𞤚𞤉𞤂𞤉𞤚𞤌⹁ 𞤱𞤵𞤪𞤼𞤢𞤲𞤭 𞤐𞤺𞤢𞤴𞤵𞥅𞤶𞤭 𞤑𞤢𞤥𞤢𞤪𞤵𞤲 𞤯𞤭𞤲 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥒. 𞤖𞤮𞤶𞤮𞤥𞤢𞥄𞤶𞤫 𞤲𞤢𞤴𞤭 𞤫 𞤲𞤣𞤫𞤪 𞤣𞤢𞤪𞤮𞤪𞤯𞤫 𞤯𞤫𞤲⹁ 𞤑𞤀𞤃𞤀𞤈𞤓𞤐 𞤣𞤮𞤭 𞤬𞤫𞤨𞥆𞤵𞤣𞤫 𞤅𞤫𞤲𞤫𞤺𞤢𞤤 𞤲𞤣𞤫 𞤟𞤌𞤈𞤟 𞤑𞤉𞤜𞤉𞤐 𞤐𞤑𞤓𞤁𞤓 𞤦𞤮𞥅𞤼𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲⹁ 𞤳𞤮𞤲𞤮 𞤲𞤣𞤫 𞤱𞤮𞥅𞤨𞤭𞤪𞤭 𞤸𞤵𞥅𞤤𞤭𞤪𞤣𞤫 𞤉𞤁𞤓𞤏𞤀𞤈 𞤃𞤉𞤐𞤁𞤋 𞤲𞤣𞤫𞤲 𞤧𞤫𞥅𞤯𞤢 𞤲𞤭𞥅 𞤳𞤢 𞤦𞤢𞤲𞤽𞤫 𞤲𞤢𞤲𞤮. 𞤖𞤮𞤶𞤮𞤥𞤢𞥄𞤪𞤫 𞤱𞤮𞥅𞤼𞤫𞤪𞤫 𞤩𞤢𞥄𞤱𞤮 𞤯𞤵𞤲⹁ 𞤅𞤀𞥄𞤔𞤌 𞤃𞤀𞥄𞤐𞤉 𞤼𞤢𞤦𞤭𞤲𞤼𞤭𞤲𞤭𞤪𞤭 𞤤𞤵𞤥𞤦𞤢𞤤 𞤅𞤉𞤐𞤉𞤘𞤀𞤂 𞤲𞤺𞤢𞤤 𞤲𞤢𞥄𞤣𞤵𞤺𞤮𞤤 𞤳𞤵𞥅𞤤𞤢𞤤 𞤼𞤢𞤼𞤢𞤩𞤢𞤤 𞤲𞤺𞤢𞤤.𞤑𞤮 𞤲𞤺𞤢𞥄𞤤 𞤳𞤵𞥅𞤤𞤢𞤤 𞤱𞤮𞤲𞤭 𞤢𞤪𞤢𞤲𞤢𞤤 𞤅𞤀𞥄𞤔𞤌 𞤃𞤀𞥄𞤐𞤉 𞤲𞤺𞤢𞤤 𞤺𞤭𞤤𞤢 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤬𞤵𞤯𞥆𞤭𞥅 𞤸𞤭𞤳𞥆𞤢.𞤅𞤫𞤲𞤫𞤺𞤢𞤤 𞤳𞤢𞤣𞤭 𞤤𞤵𞤥𞤦𞤭𞥅 𞤬𞤭𞥅 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤. 𞤑𞤮 𞤳𞤢𞤥𞤩𞤫 𞤰𞤫𞤤𞥆𞤭𞤼𞤭𞥅 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤.𞤐𞤺𞤢𞤴𞤵𞥅𞤶𞤭 𞤑𞤀𞤃𞤀𞤈𞤓𞤐 𞤯𞤭𞤲 𞤧𞤫𞤩𞤭𞤼𞤭𞤳𞤫. 𞤑𞤮 𞤦𞤫𞥅 𞤯𞤭 𞤨𞤭𞤴𞤭𞤪𞤢 𞤔𞤢𞤸𞤫 𞤘𞤀𞤃𞤄𞤋𞤒𞤀 𞤯𞤫𞤲 𞤳𞤵𞥅𞤤𞤫 𞤦𞤵𞤴 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥒𞥓 𞤅𞤭𞥅𞤤𞤮⹁ 𞤧𞤭 𞤯𞤭 𞤼𞤢𞤥𞤰𞤭𞤲𞤮𞥅 𞤤𞤵𞤥𞤦𞤵𞤺𞤮𞤤. 𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅


 
𞤊𞤭𞥅 𞤯𞤫𞥅 𞤤𞤫𞤧𞤯𞤫 𞤯𞤭𞤯𞤭 𞤲𞤮 𞤸𞤢𞤬𞤭 𞤆𞤮𞤪𞤼𞤮𞤺𞤫𞥅𞤧𞤭𞥅𞤪𞤫 𞤲𞤣𞤫𞤲⹁ 𞤱𞤢𞤯𞤢𞥄𞤤𞤭 𞤸𞤢𞥄 𞤑𞤭𞤧𞤢𞥄𞤶𞤭 𞤑𞤀𞤆 𞤜𞤉𞤈𞤁𞤉 𞤯𞤭𞤲 𞤴𞤵𞤪𞤥𞤭𞤲𞤭 𞤦𞤭𞤤𞥆𞤫 𞤃𞤌𞤟𞤀𞤃𞤄𞤋𞤑 𞤯𞤫𞤲.


𞤑𞤭𞤧𞤢𞥄𞤶𞤭 𞤑𞤢𞤨 𞤜𞤫𞤪𞤣𞤫 𞤯𞤭𞤲 𞤤𞤵𞤥𞤦𞤭𞥅 𞤬𞤭𞥅 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤.𞤖𞤢𞤲𞤳𞤭 𞤫 𞤃𞤢𞤱𞤲𞤣𞤫⹁ 𞥑𞥙 𞤅𞤭𞥅𞤤𞤮⹁ 𞤳𞤢 𞤬𞤭𞤶𞤭𞤪𞤣𞤫 𞤊𞤫𞤤𞤭𞤳𞤧 𞤓𞤬𞤮𞤴 𞤄𞤵𞤱𞤢𞤻𞤭 𞤀𞤦𞤭𞤶𞤢𞤲⹁ 𞤳𞤭𞤨𞥆𞤮𞤤 𞤑𞤀𞤆 𞤜𞤉𞤈𞤁𞤉 𞤲𞤺𞤮𞤤 𞤻𞤢𞤥𞥆𞤭𞤲𞤭 𞤃𞤌𞤟𞤀𞤃𞤄𞤋𞤑 𞤳𞤵𞥅𞤤𞤫 𞤼𞤢𞤼𞤭.𞤑𞤮 𞤄𞤉𞤄𞤉 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤⹁ 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥒 𞤩𞤢𞥄𞤱𞤮 𞤑𞤀𞤆 𞤜𞤉𞤈𞤁𞤉 𞤴𞤫𞤯𞤫𞥅𞤣𞤫 𞤤𞤢𞤼𞤫𞤪𞤫 𞤩𞤮𞤤𞤫𞤪𞤫 𞤳𞤢 𞤩𞤢𞤣𞤭𞥅 𞤼𞤵𞤥𞤦𞤮 𞤯𞤢𞤤𞤣𞤫 𞤲𞤣𞤫𞤲.𞤑𞤮 𞤸𞤮𞥅𞤪𞤫 𞥑-𞥐 𞤩𞤫 𞤸𞤮𞤥𞤦𞤭𞤪𞤭 𞤼𞤢𞤴𞤪𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲.𞤖𞤮𞤶𞤮𞤥𞤢𞥄𞤶𞤫 𞤶𞤫𞥅𞤺𞤮𞤮 𞤩𞤢𞥄𞤱𞤮 𞤩𞤫 𞤬𞤵𞤯𞥆𞤭𞤼𞤢𞥄𞤣𞤫 𞤼𞤢𞤴𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲⹁ 𞤈𞤀𞤒𞤀𞤐 𞤃𞤉𞤐𞤁𞤉𞥅𞤅 𞤯𞤭𞤯𞤥𞤭𞤼𞤢𞤲𞤭 𞤑𞤀𞤆 𞤜𞤉𞤈𞤁𞤉 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥑. 𞤖𞤮𞤶𞤮𞤥𞤢𞥄𞤶𞤫 𞥘 𞤩𞤢𞥄𞤱𞤼𞤭 𞤯𞤵𞤲⹁ 𞤕𞤀𞤚𞤀𞤃𞤌 𞤣𞤮𞤵𞤲𞤮 𞤱𞤵𞤪𞤼𞤢𞤲𞤣𞤫 𞤃𞤌𞤡𞤀𞤃𞤄𞤋𞤑 𞤳𞤵𞥅𞤤𞤢𞤤 𞤲𞤣𞤫 𞤤𞤢𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤬𞤭𞤯𞤵𞤲𞤮𞥅 𞤺𞤢𞥄𞤤𞤢𞤤 𞤢𞤴𞤲𞤮𞥅𞤱𞤮 𞤑𞤀𞤆 𞤜𞤉𞤈𞤁𞤉 𞤮𞤲.


𞤃𞤌𞤡𞤀𞤃𞤄𞤋𞤑 𞤫𞤼𞤭𞥅 𞤬𞤮𞤼𞤢. 𞤏𞤵𞤪𞤭𞤲 𞤳𞤮 𞤳𞤢𞤥𞤩𞤫 𞤩𞤵𞤪𞤵𞤲𞤮𞥅 𞤸𞤢𞤤𞤮𞤪𞤣𞤫 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤑𞤮𞤲𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥙⹁ 𞤑𞤉𞤜𞤋𞤐 𞤂𞤉𞤐𞤋𞤐𞤋 𞤤𞤢𞤲𞥆𞤭𞤲𞤭 𞤳𞤢𞤤𞤢 𞤼𞤢𞤥𞤢𞤱𞤵 𞤲𞤺𞤵 𞤃𞤌𞤡𞤀𞤃𞤄𞤋𞤑 𞤸𞤫𞤣𞥆𞤮𞤪𞤲𞤮𞥅 𞤲𞤣𞤫 𞤮 𞤼𞤢𞤼𞤥𞤭𞤼𞥆𞤢𞤲𞥆𞤮 𞤑𞤀𞤆 𞤏𞤉𞤈𞤁𞤉.𞤃𞤌𞤟𞤀𞤃𞤄𞤋𞤑 𞤫𞤼𞤮𞤪𞤭 𞤲𞤮 𞤱𞤢𞥄𞤱𞤭𞤪𞤭⹁ 𞤳𞤮𞤲𞤮 𞤳𞤮 𞥓-𞥐 𞤩𞤫 𞤧𞤫𞥅𞤣𞤭𞤪𞤭.𞤑𞤀𞤆 𞤏𞤉𞤈𞤁𞤉⹁ 𞤳𞤭𞤨𞥆𞤮𞤤 𞤲𞤺𞤮𞤤 𞤸𞤢𞤴 𞤢𞤲𞤼𞤵𞤩𞤫 𞤬𞤭𞥅 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤥𞤢𞤪𞤢𞤲𞤢𞥄𞤲𞤮 𞤼𞤢𞤥𞤢𞤱𞤵⹁ 𞤢𞤣𞤭𞤳𞤫 𞤤𞤵𞤥𞤦𞤵𞤣𞤫. 𞤑𞤮 𞤳𞤢𞤥𞤩𞤫 𞤰𞤫𞤤𞥆𞤭𞤼𞤭𞥅 𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤱𞤮𞤲𞤣𞤵𞤣𞤫 𞤫 𞤼𞤮𞤩𞥆𞤫 𞤶𞤫𞥅𞤺𞤮𞤮. 𞤇𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤲𞤮 𞤬𞤢𞥄𞤥𞤯𞤭𞤪𞤭 𞤤𞤮𞤭𞤪𞤭. 𞤉 𞤢𞥄𞤩𞤵𞤲’𞤣𞤫 𞤢𞤪𞤮𞥅𞤪𞤫⹁ 𞤻𞤢𞤤𞤲𞤣𞤫 𞥒𞥒 𞤅𞤭𞥅𞤤𞤮⹁ 𞤳𞤮 𞤑𞤭𞤧𞤢𞥄𞤶𞤭 𞤑𞤀𞤏 𞤜𞤉𞤈𞤁𞤉 𞤯𞤭𞤲 𞤫 𞤊𞤋𞤪𞥇𞤢𞤱𞤲𞤢𞥄𞤶𞤭 𞤃𞤋𞤅𞤈𞤀 𞤯𞤭𞤲 𞤼𞤫𞤩𞥆𞤮𞤲’𞤣𞤭𞤪𞤼𞤢.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅


 
𞤘𞤭𞤲𞤫𞥅𞤶𞤭 𞤯𞤭𞤯𞤭 𞤬𞤮𞤼𞥆𞤭⹁ 𞤱𞤮𞥅𞤼𞤭𞤪𞤭 𞤤𞤭𞥅𞤰𞤭𞥅.𞤑𞤮 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤫 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤬𞤮𞤼𞥆𞤭 𞤸𞤢𞤲𞤣𞤫 𞤳𞤢 𞤬𞤭𞤶𞤭𞤪𞤣𞤫 𞤌𞤤𞤭𞤥𞤨𞤭𞤴𞤢𞥄𞤪𞤫 𞤀𞤦𞤭𞤶𞤢𞤲 𞤭𞤲𞥆𞤭𞤼𞤭𞤪𞤢𞥄𞤲𞤣𞤫 𞤀𞤤𞤢𞤧𞤢𞥄𞤲 𞤏𞤢𞤼𞤢𞤪𞤢.𞤂𞤢𞤥𞥆𞤭𞤪𞤲𞤮 𞤨𞤢𞤪 𞤷𞤢𞥄𞤨𞤢𞥄𞤤𞤭 𞤘𞤭𞤲𞤫 𞤄𞤭𞤧𞤢𞤱𞤮 𞤯𞤭𞤲. 𞤊𞤭𞥅 𞤳𞤢𞤤𞤢 𞤃𞤀𞤃𞥆𞤀 𞤐𞤄𞤀𞤂𞤁𞤉 𞤣𞤮𞤵𞤲𞤮 𞤳𞤵𞥅𞤤𞤢𞤲𞤣𞤫 𞤘𞤭𞤲𞤫 𞤄𞤭𞤧𞤢𞤱𞤮 𞤤𞤢𞥄𞤦𞤭 𞤯𞤭𞤯𞤭⹁ 𞤳𞤮 𞤺𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤢𞤣𞤭𞥅 𞤴𞤭𞤵𞤣𞤫 𞤤𞤢𞥄𞤱𞤮𞤤 𞤸𞤵𞥅𞤤𞤭𞤪𞤣𞤫 𞤲𞤣𞤫𞤲 𞤳𞤢 𞤸𞤮𞤶𞤵𞤥𞤢𞥄𞤪𞤫 𞥒𞥑𞤩𞤫𞤪𞤫. 𞤑𞤮𞤲𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥗⹁ 𞤉𞤅𞤚𞤉𞤄𞤀𞤐 𞤌𞤈𞤌𞤅𞤑𞤌⹁ 𞤸𞤭𞤱𞤮𞥅𞤱𞤮 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤮𞤲⹁ 𞤲𞤢𞥄𞤣𞤭𞤼𞤭𞥅 𞤳𞤵𞥅𞤤𞤢𞤤 𞤸𞤢𞤪𞤭 𞤮𞤥𞤮 𞤧𞤢𞤳𞥆𞤢𞥄𞤣𞤫 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤬𞤭𞥅 𞤱𞤮𞤼𞤢 𞤲𞤣𞤫 𞤸𞤫𞤱𞤼𞤵 𞤊𞤀𞤈𞤀𞤐𞤕𞤓𞤂𞤋𞤐𞤌⹁ 𞤦𞤢𞤥𞤦𞤵𞤯𞤮 𞤮𞤲 𞥓 𞤳𞤢 𞤳𞤭𞤨𞥆𞤮𞤤 𞤄𞤭𞤧𞤢𞤱𞤮.𞤑𞤢 𞤸𞤮𞤶𞤮𞤥𞤢𞥄𞤪𞤫 𞥔𞥒⹁ 𞤢𞤨𞤫𞤱𞤵 𞤘𞤭𞤲𞤫 𞤄𞤭𞤧𞤢𞤱𞤮 𞤲𞤢𞥄𞤣𞤢 𞤳𞤵𞥅𞤤𞤢𞤤. 𞤑𞤮𞤲𞤮 𞤊𞤈𞤀𞤐𞤕𞤓𞤂𞤋𞤐𞤌 𞤴𞤢𞤲𞤭 𞤼𞤢𞤤𞥆𞤭𞥅 𞤬𞤭𞥅 𞤸𞤫𞤩𞤵𞤺𞤮𞤤 𞤶𞤵𞤳𞥆𞤫𞤪𞤫. 𞤑𞤮𞤲𞤮 𞤩𞤢𞥄𞤱𞤮 𞤮 𞤼𞤢𞤧𞤳𞤢𞥄𞤣𞤫 𞤴𞤢𞤲𞤢𞤲𞤣𞤫 𞤲𞤣𞤫𞤲⹁ 𞤧𞤫𞤪𞤲𞤣𞤮𞥅𞤱𞤮 𞤮𞤲 𞤱𞤭𞤴𞤭 𞤱𞤮𞤲𞤢𞥄 𞤶𞤵𞤳𞥆𞤫𞤪𞤫.𞤑𞤮 𞤸𞤮𞥅𞤪𞤫 𞥑 -𞥑 𞤬𞤫𞤷𞥆𞤮 𞤢𞤪𞤢𞤲𞤮 𞤲𞤺𞤮𞤲 𞤼𞤭𞤥𞥆𞤭.𞤇𞤫 𞤪𞤵𞤼𞥆𞤭𞥅 𞤼𞤵𞤲 𞤫 𞤬𞤮𞤱𞤼𞤫𞤪𞤫 𞤲𞤣𞤫𞤲⹁ 𞤱𞤵𞤪𞤭𞤲 𞤸𞤢𞤴 𞤩𞤵𞤪𞤢𞥄𞤤𞤭 𞤸𞤮𞤶𞤮𞤥𞤢𞥄𞤪𞤫⹁ 𞤃𞤋𞤈𞤀𞤐𞤁𞤀 𞤲𞤢𞥄𞤣𞤢𞤲𞤭 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤳𞤵𞥅𞤤𞤢𞤤. 𞤉𞤃𞤋𞤂𞤋𞤒𞤌 𞤼𞤢𞤼𞤥𞤭𞤼𞤢𞤲𞤭 𞤩𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥑. 𞤖𞤮𞤶𞤮𞤥𞤢𞥄𞤶𞤫 𞤧𞤢𞤨𞥆𞤮 𞤩𞤢𞥄𞤱𞤼𞤭 𞤯𞤵𞤲⹁ 𞤮 𞤩𞤫𞤴𞤣𞤭𞤼𞤭 𞤲𞤢𞤴𞤢𞤩𞤢𞤤.𞤘𞤭𞤲𞤫 𞤄𞤭𞤧𞤢𞤱𞤮 𞤫𞤼𞤭𞥅 𞤲𞤮 𞤱𞤵𞤪𞤼𞤭𞤪𞤢 𞤳𞤵𞥅𞤤𞤫 𞤼𞤢𞤼𞤭 𞤯𞤫𞤲⹁ 𞤳𞤮𞤲𞤮 𞤳𞤮 𞤺𞤮𞥅𞤼𞤢𞤤 𞤨𞤫𞤼 𞤩𞤫 𞤱𞤢𞥄𞤱𞤭 𞤱𞤵𞤪𞤼𞤵𞤣𞤫⹁ 𞤲𞤣𞤫 𞤟𞤉𞥅 𞤚𞤓𞤈𞤄𞤌 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤳𞤢 𞤲𞤫𞥅𞤩𞤲𞤭𞤼𞤢𞤲𞤣𞤫.𞤑𞤮 𞤸𞤮𞥅𞤪𞤫 𞥔 – 𞥒 𞤩𞤫 𞤧𞤫𞥅𞤪𞤼𞤭. 
𞤊𞤭𞥅 𞤳𞤢𞤤𞤢 𞤷𞤢𞥄𞤨𞤢𞥄𞤤𞤭 𞤘𞤭𞤲𞤫 𞤄𞤭𞤧𞤢𞤱𞤮 𞤯𞤭𞤲 𞤴𞤢𞤤𞤼𞤢𞥄𞤤𞤭 𞤼𞤢𞤸𞤮⹁ 𞤳𞤮𞤲𞤮 𞤯𞤭 𞤧𞤫𞤩𞤭𞤼𞤭𞤳𞤫 𞤬𞤮𞤼𞤢 𞤧𞤢𞤦𞤵 𞤯𞤭 𞤬𞤮𞥅𞤤𞤢𞥄𞤥𞤢 𞤤𞤢𞥄𞤦𞤭 𞤯𞤭𞤯𞤭 𞤼𞤢𞤸𞤮. 𞤑𞤮 𞤦𞤫𞥅 𞤯𞤭 𞤨𞤭𞤴𞤢 𞤣𞤵𞤼𞤫 𞤐𞤢𞤶𞤫𞤪𞤭𞤴𞤢 𞤫 𞤢𞥄𞤩𞤵𞤲𞥋𞤣𞤫 𞤢𞤪𞤮𞥅𞤪𞤫 𞤧𞤭 𞤯𞤭 𞤸𞤫𞤩𞤢 𞤼𞤢𞤥𞤢𞤱𞤵 𞤤𞤵𞤥𞤦𞤵𞤺𞤮𞤤.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤖𞤢𞤲𞤳𞤭 𞤫 𞤐𞤶𞤫𞤧𞤤𞤢𞥄𞤪𞤫 𞥑𞥗 𞤅𞤭𞥅𞤤𞤭⹁ 𞤳𞤮 𞤨𞤭𞤶𞤫 𞤯𞤭𞤯𞤭 𞤱𞤢𞤯𞤭 𞤳𞤢 𞤧𞤢𞤸𞤪𞤫 𞤅𞤀𞤐 𞤆𞤉𞤁𞤈𞤌.𞤑𞤢 𞤲𞤶𞤢𞤥𞤣𞤭 𞥑𞥗:𞥐𞥐⹁ 𞤃𞤢𞤪𞤮𞤳 𞤤𞤢𞥄𞤼𞤭𞥅𞤲𞤮𞥅𞤩𞤫 𞤩𞤫𞤲 𞤲𞤢𞤴𞤢𞤩𞤵𞤲 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤢𞤣𞤵𞤲𞤢𞤴𞤢𞤲𞤳𞤮𞥅𞤪𞤫 𞤱𞤢𞤯𞤵𞤲’𞤣𞤫 𞤑𞤀𞤚𞤀𞤈 𞤸𞤢𞤱𞤪𞤭 𞤫 𞤚𞤢𞤲𞤧𞤢𞤲𞤭𞤴𞤢. 𞤐𞤺𞤢𞤴𞤵𞥅𞤶𞤭 𞤀𞤼𞤤𞤢𞤧 𞤃𞤢𞤪𞤮𞤳 𞤯𞤭𞤲 𞤨𞤭𞤴𞤭 𞤑𞤮𞥅𞤣𞤫 𞤚𞤢𞤴𞤬𞤢 𞤚𞤢𞤲𞥁𞤢𞤲𞤭𞤴𞤢 𞤯𞤫𞤲 𞤳𞤵𞥅𞤤𞤫 𞤼𞤢𞤼𞤭.𞤑𞤮 𞤖𞤮𞥅𞤪𞤲𞤢𞤤𞥆𞤮 𞤃𞤢𞤪𞤮𞤳 𞤮𞤲⹁ 𞤈𞤌𞤃𞤉𞤐 𞤅𞤀𞤒𞤅 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥐. 𞤇𞤢𞤴𞤼𞤭 𞤩𞤫 𞤬𞤵𞤯𞥆𞤭𞤼𞤭𞤳𞤫 𞤩𞤢𞥄𞤱𞤮 𞤬𞤫𞤷𞥆𞤮 𞤢𞤪𞤢𞤲𞤮 𞤲𞤺𞤮𞤲⹁ 𞤐𞤌𞤜𞤀𞤚𞤋𞤅 𞤃𞤋𞤈𞤌𞤡𞤋⹁ 𞤬𞤭𞤶𞤢𞤲𞤮𞥅𞤱𞤮 𞤚𞤢𞤲𞤧𞤢𞤲𞤭𞤴𞤢 𞤮𞤲 𞤸𞤫𞤩𞤭 𞤳𞤫𞤩𞥆𞤢𞤤 𞤦𞤮𞤯𞤫𞤱𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥐𞤩𞤫𞤪𞤫. 𞤑𞤮 𞤬𞤭𞤶𞤮𞥅𞤩𞤫 𞤧𞤢𞤨𞥆𞤮⹁ 𞤚𞤢𞤲𞤧𞤢𞤲𞤭𞤴𞤢 𞤤𞤢𞤲𞥆𞤭𞤼𞤮𞤪𞤭 𞤸𞤢𞤪𞤮 𞤲𞤺𞤮𞤲.


𞤖𞤮𞤶𞤮𞤥𞤢𞥄𞤶𞤫 𞤶𞤫𞥅𞤯𞤭𞤯𞤭 𞤩𞤢𞥄𞤱𞤮 𞤯𞤵𞤲⹁ 𞤃𞤢𞤪𞤮𞤳 𞤴𞤭𞥅𞤼𞤭 𞤤𞤢𞥄𞤱𞤮𞤤 𞤸𞤵𞥅𞤤𞤭𞤪𞤣𞤫 𞤲𞤣𞤫𞤲 𞤳𞤢𞤣𞤭. 𞤑𞤮 𞤀𞤟𞤉𞤁𞤋𞥅𞤐 𞤓𞤐𞤀𞤖𞤋 𞤯𞤭𞤯𞤥𞤭𞤼𞤢𞤲𞤭 𞤩𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥗. 𞤖𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤨𞤫𞤼 𞤩𞤢𞥄𞤱𞤼𞤭 𞤯𞤵𞤥⹁ 𞤒𞤓𞥅𞤅𞤓𞤊 𞤀𞤐𞥆𞤀𞤅𞤋𞥅𞤈𞤋⹁ 𞤩𞤫𞤴𞤣𞤭 𞤳𞤵𞥅𞤤𞤢𞤤 𞤼𞤢𞤼𞤢𞤩𞤢𞤤 𞤲𞤺𞤢𞤤 𞤲𞤣𞤫 𞤀𞤡𞤈𞤀𞤊 𞤖𞤀𞤑𞤋𞥅𞤃𞤋𞥅 𞤬𞤫𞤰𞥆𞤭𞤲𞤢𞤲𞤭 𞤥𞤮 𞤥𞤵𞤤𞥆𞤫𞤪𞤫 𞤲𞤣𞤫𞤲.


𞤑𞤮 𞤸𞤮𞥅𞤪𞤫 𞥓-𞥐 𞤩𞤫 𞤧𞤫𞥅𞤣𞤭.𞤇𞤢𞥄𞤱𞤼𞤭 𞤯𞤵𞤲 𞤳𞤮 𞤑𞤌𞤐𞤘𞤌 𞤫 𞤟𞤀𞤃𞤄𞤋𞤒𞤀 𞤲𞤢𞤲𞤺𞤮𞤲’𞤣𞤭𞤪𞤲𞤮𞥅. 𞤇𞤫 𞤧𞤫𞥅𞤣𞤭 𞤸𞤮𞥅𞤪𞤫 𞥑-𞥑. 𞤑𞤮 𞤡𞤀𞤃𞤄𞤋𞤒𞤀 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥓𞤩𞤫𞤪𞤫. 𞤑𞤮 𞤑𞤋𞤐𞤘𞤅 𞤑𞤀𞤐𞤘𞤓𞤏𞤀⹁ 𞤬𞤭𞤶𞤮𞥅𞤱𞤮 𞤅𞤫𞤪𞤦𞤭𞤴𞤢 𞤲𞤢𞥄𞤣𞤭 𞤲𞤺𞤢𞤤. 𞤑𞤮𞤲𞤮 𞤲𞤫𞥅𞤩𞤼𞤢𞥄𞤤𞤭 𞤸𞤢𞤪𞤭 𞤑𞤮𞤲𞤺𞤮 𞤱𞤵𞤪𞤼𞤭𞥅 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥗𞤩𞤫𞤪𞤫 𞤫 𞤤𞤫𞤴 𞤳𞤮𞤴𞤲𞤺𞤢𞤤 𞤒𞤌𞤏𞤀𞤐𞤉 𞤏𞤋𞤅𞤀.𞤔𞤮𞥅𞤲𞤭 𞤳𞤭𞤨𞥆𞤭 𞤯𞤭𞤲 𞤬𞤮𞤨 𞤬𞤭𞤶𞤭𞥅 𞤳𞤢 𞤢𞤬𞤳𞤮𞤲 𞥒𞥓.𞤑𞤌𞤐𞤘𞤌 𞤑𞤋𞤐𞤡𞤀𞤡𞤀 𞤫 𞤃𞤀𞤈𞤌𞤑 𞤬𞤮𞤼𞥆𞤢𞤴 𞤫 𞤪𞤫𞤬𞤦𞤭𞤪𞥆𞤫 𞥒𞥑 𞤅𞤭𞥅𞤤𞤮. 𞤐𞤣𞤫𞤲 𞤻𞤢𞤤𞤲𞤣𞤫 𞤳𞤢𞤣𞤭 𞤟𞤀𞤃𞤄𞤋𞤒𞤀 𞤫 𞤚𞤀𞤐𞤟𞤀𞤐𞤋𞤒𞤀 𞤬𞤭𞤶𞤢𞤴.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤖𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫⹁ 𞥑𞥖 𞤅𞤭𞥅𞤤𞤮⹁ 𞤄𞤵𞤪𞤳𞤭𞤲𞤢 𞤊𞤢𞤧𞤮 𞤫 𞤃𞤮𞤪𞤭𞤼𞤢𞤲𞤭 𞤬𞤮𞤼𞥆𞤵𞤲𞤮 𞤳𞤢 𞤧𞤢𞤸𞤪𞤫 𞤄𞤵𞤱𞤢𞤳𞤫 𞤫 𞤤𞤫𞤴 𞤲𞤢𞥄𞤺𞤫 𞤱𞤵𞤤𞤵𞤲𞤺𞤫 𞤳𞤢𞤼 𞤳𞤢 𞤬𞤭𞤶𞤭𞤪𞤣𞤫 “𞤂𞤀 𞤆𞤉𞥅”𞤏𞤮𞤲𞤢𞥄 𞤴𞤢𞥄𞤧𞤭 𞤳𞤭𞤲 𞤼𞤵𞤲 𞤱𞤵𞤤𞤵𞤲𞤮𞥅⹁ 𞤬𞤭𞤶𞤮 𞤲𞤺𞤮𞤲 𞤳𞤢𞤣𞤭 𞤱𞤵𞤤𞤢𞤲𞥆𞤮 𞤄𞤵𞤪𞤳𞤭𞤲𞤢 𞤬𞤮𞤼𞤢. 𞤇𞤫 𞤸𞤫𞤩𞤵𞤲𞤮 𞤳𞤮 𞤦𞤵𞤴 𞤧𞤭𞤳𞥆𞤢𞥄𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤃𞤮𞤪𞤭𞤼𞤢𞤲𞤭⹁ 𞤩𞤫 𞤢𞤲𞤣𞤭𞤪𞤢𞥄𞤳𞤢 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤣𞤢𞤪𞤼𞤭𞤲𞤮 𞤩𞤫 𞤳𞤮 𞤼𞤭𞥅𞤯𞤭.𞤑𞤢 𞤬𞤵𞤯𞥆𞤮𞥅𞤣𞤫⹁ 𞤸𞤢𞤪𞤭 𞤳𞤮 𞤄𞤵𞤪𞤳𞤭𞤲𞤢 𞤱𞤮𞤲𞤵𞤲𞤮𞥅 𞤬𞤫𞤱𞤶𞤵𞤣𞤫 𞤫 𞤬𞤭𞤶𞤮 𞤲𞤺𞤮𞤲. 𞤩𞤫 𞤱𞤮𞥅𞤨𞤭 𞤳𞤵𞥅𞤤𞤫 𞤸𞤫𞥅𞤱𞤵𞤯𞤫⹁ 𞤳𞤮𞤲𞤮 𞤯𞤵𞤥 𞤲𞤫𞥅𞤩𞤢𞤲𞤮𞥅 𞤳𞤮 𞤶𞤵𞥅𞤼𞤭. 𞤅𞤢𞤦𞤵𞤲𞤢⹁ 𞤃𞤮𞤪𞤭𞤼𞤢𞤲𞤭 𞤫𞤼𞤭𞤲𞤮 𞤲𞤮 𞤣𞤢𞤪𞤼𞤮𞤪𞤢 𞤳𞤢𞤤𞤢𞤤𞤯𞤭 𞤯𞤭𞤲. 𞤑𞤮𞤲𞤮 𞤬𞤭𞤶𞤮𞥅𞤱𞤮 𞤥𞤢𞤩𞥆𞤫 𞤭𞤲𞥆𞤫𞤼𞤫𞥅𞤯𞤮 𞤀𞤦𞤵𞥅𞤦𞤢𞤳𞤢𞤪 𞤑𞤢𞤥𞤢𞤪𞤢𞥄 𞤸𞤫𞤩𞤵𞤲𞤮 𞤦𞤢𞤪𞤥𞤢𞤲𞤣𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥔 𞤼𞤢𞤱𞤭 𞤳𞤮 𞤥𞤢𞥄 𞤮 𞤴𞤢𞤤𞤼𞤢.𞤑𞤮 𞤳𞤢𞤪𞤢𞤸𞤢𞤲 𞤑𞤢𞤤𞤢𞤤𞤯𞤭 𞤄𞤵𞤪𞤳𞤭𞤲𞤢 𞤯𞤭𞤲 𞤬𞤮𞥅𞤤𞤭𞤪𞤭 𞤈𞤢𞥄𞤦𞤭𞤼𞤮𞥅𞤩𞤫 𞤃𞤮𞤪𞤭𞤼𞤢𞤲𞤭 𞤩𞤫𞤲 𞤬𞤫𞤱𞤲𞤣𞤮 𞤳𞤢 𞤬𞤭𞤶𞤮 𞤲𞤺𞤮𞤲 𞤤𞤢𞤲𞥆𞤢𞤼𞤮 𞤯𞤮𞤲. 𞤍𞤵𞤲 𞤤𞤫 𞤳𞤮 𞤩𞤢𞥄𞤱𞤮 𞤯𞤭 𞤸𞤫𞤩𞤵𞤣𞤫 𞤸𞤵𞥅𞤤𞤢𞤲𞤣𞤫 𞤶𞤵𞤳𞥆𞤫𞤪𞤫 (𞤨𞤫𞤲𞤢𞤤𞤼𞤭). 𞤄𞤫𞤪𞤼𞤪𞤢𞤲 𞤚𞤢𞤪𞤢𞤱𞤮𞤪𞤫⹁ 𞤲𞤢𞥄𞤣𞤢𞤲𞤮𞥅𞤯𞤮 𞤤𞤮𞤲𞤼𞤮 𞤅𞤫𞤣𞤪𞤭𞤳 𞤄𞤢𞤣𞤮𞤤𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥓⹁ 𞤬𞤫𞥅𞤱𞤲𞤭 𞤤𞤢𞤼𞤢𞤲𞤣𞤫 𞤲𞤣𞤫𞤲 𞤸𞤢𞥄 𞤫 𞤲𞤣𞤫𞤪 𞤸𞤵𞥅𞤤𞤭𞤪𞤣𞤫 𞤃𞤮𞤪𞤭𞤼𞤢𞤲𞤭 𞤲𞤣𞤫𞤲.𞤑𞤮 𞤸𞤮𞥅𞤪𞤫 𞥑-𞥐 𞤱𞤮𞤲𞤢𞤲𞤣𞤫 𞤑𞤢𞤤𞤢𞤤𞤯𞤭 𞤯𞤭𞤲⹁ 𞤬𞤭𞤶𞤮 𞤲𞤺𞤮𞤲 𞤼𞤭𞤥𞥆𞤭. 𞤔𞤮𞥅𞤲𞤭 𞤫 𞤣𞤫𞤲𞤼𞤢𞤤 𞤲𞤢𞤴𞤢𞤩𞤢𞤤 𞤲𞤺𞤢𞤤 ⹁ 𞤳𞤮 𞤄𞤵𞤪𞤳𞤭𞤲𞤢 𞤱𞤮𞤲𞤭 𞤸𞤮𞥅𞤪𞤫 𞤱𞤮𞤲𞤣𞤵𞤣𞤫 𞤫 𞤼𞤮𞤩𞥆𞤫 𞤼𞤢𞤼𞤭. 𞤀𞤤𞤶𞤢𞤪𞤭𞥅 𞤫 𞤀𞤲𞤺𞤮𞤤𞤢𞥄 𞤫 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫 𞤸𞤭𞤳𞥆𞤭𞥅 𞤯𞤮𞤲. 𞤑𞤮 𞤥𞤮𞤪𞤭𞤼𞤢𞤲𞤭 𞤸𞤮𞤥𞤦𞤭𞤪𞤭 𞤣𞤫𞤲𞤼𞤢𞤤 𞤲𞤺𞤢𞤤 𞤩𞤮𞤤𞤫𞤪𞤫.𞤉 𞤖𞤮𞤪𞤦𞤭𞤪𞥆𞤫 𞤧𞤢𞥄𞤼𞤭𞥅𞤲𞤣𞤫⹁ 𞤳𞤮 𞤄𞤓𞤈𞤑𞤋𞤐𞤀 𞤊𞤀𞤅𞤌 𞤫 𞤀𞤂𞤟𞤀𞤈𞤋𞥅 𞤬𞤮𞤼𞥆𞤢𞤼𞤢. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤳𞤢𞤣𞤭𞤃𞤌𞤈𞤋𞤚𞤀𞤐𞤋 𞤫 𞤀𞤐𞤘𞤌𞤂𞤀 𞤬𞤭𞤶𞤢𞤼𞤢. 𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅.
𞤉 𞤸𞤢𞤪𞤮 𞤯𞤭𞤯𞤢𞤩𞤮 𞤻𞤢𞤤𞥆𞤢𞤤 𞤼𞤢𞤼𞤢𞤩𞤢𞤤 𞤬𞤮𞥅𞤤𞤮𞤼𞤭𞤪𞤮 𞤬𞤭𞥅 𞤊𞤫𞤤𞤲𞤺𞤮 𞤀𞤬𞤪𞤭𞤳 𞤲𞤺𞤮𞤲⹁ 𞤳𞤮 𞤃𞤢𞤱𞤦𞤢 𞤘𞤭𞤲𞤫 𞤲𞤦𞤢𞤲 𞤫 𞤐𞤺𞤢𞤴𞤵𞥅𞤶𞤭 𞤯𞤭 𞤑𞤢𞤥𞤢𞤪𞤵𞤲 𞤯𞤭𞤲 𞤼𞤫𞤩𞥆𞤮𞤲𞤣𞤭𞤪𞤲𞤮𞥅. 𞤕𞤭𞤨𞥆𞤭𞤪𞤮 𞤲𞤺𞤮𞤲 𞤱𞤢𞤯𞤭 𞤳𞤢 𞤤𞤢𞥄𞤥𞤮𞤪𞤣𞤫 𞤒𞤢𞥄𞤥𞤵𞤧𞤮𞤳𞤮𞤪𞤮 𞤷𞤢𞤺𞥆𞤢𞤤 𞤅𞤫𞤲𞤫𞤺𞤢𞤤 𞤪𞤫𞤱𞤵𞤣𞤫 𞤸𞤮𞥅𞤪𞤫 𞤶𞤢𞤸𞤫 𞤘𞤢𞤥𞤦𞤭𞤴𞤢 𞤯𞤫𞤲.𞤘𞤭𞤲𞤫𞤲𞤢𞥄𞤩𞤫 𞤯𞤵𞥅𞤯𞤵𞤩𞤫 𞤧𞤫𞤼𞤭𞤲𞤮 𞤭𞤥𞥆𞤮𞤪𞤣𞤫 𞤫 𞤷𞤢𞤸𞤫 𞤑𞤮𞤼𞤣𞤭𞤱𞤢𞤪 𞤯𞤫𞤲 𞤲𞤺𞤢𞤥 𞤼𞤢𞤱𞤫𞤺𞤮𞤤 𞤬𞤭𞤶𞤮 𞤸𞤢𞤳𞥆𞤵𞤲’𞤣𞤫 𞤘𞤭𞤲𞤫 𞤫 𞤑𞤢𞤥𞤢𞤪𞤵𞤲. 𞤖𞤢𞤪𞤭 𞤼𞤭𞤥𞥆𞤭𞥅 𞤣𞤵𞥅𞤩𞤭 𞤶𞤫𞥅𞤼𞤢𞤼𞤭 𞤺𞤭𞤦𞤭 𞤯𞤫𞥅 𞤤𞤫𞤴𞤯𞤫 𞤯𞤭𞤯𞤭 𞤬𞤮𞤼𞥆𞤭 𞤳𞤢 𞤀𞤬𞤳𞤮𞤲. 𞤍𞤵𞤲 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥕 𞤱𞤢𞤴𞤪𞤭.𞤑𞤮 𞤘𞤭𞤲𞤫 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞤧𞤢𞤨𞥆𞤢𞤩𞤫𞤪𞤫. 𞤑𞤮 𞤃𞤮𞤸𞤢𞤥𞥆𞤫𞤣 𞤄𞤢𞥄𞤴𞤮 𞤲𞤢𞥄𞤣𞤢𞤲𞤭 𞤘𞤭𞤲𞤫 𞤳𞤵𞥅𞤤𞤢𞤤 𞤲𞤺𞤢𞤤 𞤩𞤢𞥄𞤱𞤮 𞤤𞤢𞤼𞤢𞤲𞤣𞤫 𞤃𞤮𞤪𞤭𞤦𞤢 𞤲𞤣𞤫𞤲 𞤦𞤵𞤺𞤭𞤼𞤫𞥅𞤣𞤫.𞤇𞤢𞥄𞤱𞤼𞤭 𞤯𞤵𞤥⹁ 𞤑𞤢𞤥𞤢𞤪𞤵𞤲 𞤫𞤼𞤭𞤲𞤮 𞤲𞤮 𞤩𞤫 𞤭𞤼𞥆𞤭𞤪𞤢 𞤲𞤺𞤢𞤤. 𞤇𞤫 𞤱𞤮𞥅𞤨𞤭 𞤳𞤮 𞤯𞤵𞥅𞤯𞤭.𞤑𞤮𞤲𞤮 𞤳𞤢 𞤬𞤫𞤷𞥆𞤮 𞤢𞤪𞤢𞤲𞤮 𞤲𞤺𞤮𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤸𞤮𞥅𞤪𞤲𞤢𞤤𞥆𞤮 𞤅𞤭𞤤𞤭𞥅 𞤘𞤭𞤲𞤫 𞤮𞤲⹁ 𞤊𞤢𞤪𞤢𞤲𞤧𞤵𞤱𞤢 𞤑𞤢𞤥𞤢𞤲𞤮𞥅 𞤸𞤮𞤤𞥆𞤢𞥄 𞤳𞤫𞤩𞥆𞤢𞤤 𞤦𞤮𞤯𞤫𞤱𞤢𞤤. 𞤘𞤭𞤲𞤫 𞤸𞤫𞤣𞥆𞤮𞤣𞤭 𞤫 𞤬𞤭𞤶𞤮𞥅𞤩𞤫 𞥑𞥐.𞤊𞤭𞥅 𞤳𞤢𞤤𞤢 𞤑𞤢𞤥𞤢𞤪𞤵𞤲 𞤫𞤼𞤭𞤲𞤮⹁ 𞤳𞤮 𞤸𞤮𞥅𞤪𞤫 𞥑-𞥐 𞤩𞤫 𞤼𞤭𞤥𞥆𞤭𞤲𞤭𞤪𞤭 𞤬𞤫𞤷𞥆𞤫𞤪𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲.𞤖𞤮𞤶𞤮𞤥𞤢𞥄𞤶𞤫 𞤧𞤢𞤨𞥆𞤮 𞤩𞤢𞥄𞤱𞤮 𞤩𞤫 𞤪𞤵𞤼𞥆𞤢𞥄𞤣𞤫⹁ 𞤑𞤢𞤥𞤢𞤪𞤵𞤲 𞤱𞤵𞤪𞤼𞤭 𞤳𞤵𞥅𞤤𞤢𞤤 𞤲𞤺𞤢𞤤. 𞤑𞤮 𞤊𞤪𞤢𞤲𞤳 𞤃𞤢𞤺𞤪𞤭 𞤱𞤮𞤲𞤭 𞤳𞤮 𞤴𞤮𞤩𞤭𞤼𞤭𞤪𞤭 𞤲𞤺𞤢𞤤 𞤦𞤮𞥅𞤼𞤫𞤪𞤫.𞤘𞤭𞤦𞤭 𞤮𞤲𞤼𞤵𞤥𞤢⹁ 𞤸𞤢𞤪𞤭 𞤳𞤮 𞤑𞤢𞤥𞤢𞤪𞤵𞤲 𞤱𞤮𞤲𞤭 𞤬𞤫𞤱𞤶𞤵𞤣𞤫 𞤬𞤭𞤶𞤮 𞤲𞤺𞤮𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤫 𞤩𞤫 𞤧𞤢𞤨𞥆𞤮 𞤼𞤵𞤲⹁ 𞤺𞤭𞤲𞤫 𞤳𞤮 𞤲𞤮 𞤣𞤢𞤯𞤭𞤪𞤢 𞤱𞤮𞤲𞤵𞤲𞤮𞥅 𞤬𞤭𞤶𞤭𞤪𞤣𞤫. 𞤑𞤮 𞤸𞤮𞥅𞤪𞤫 𞥑 – 𞥑 𞤩𞤫 𞤧𞤫𞥅𞤣𞤭𞤪𞤭 𞤲𞤮 𞤩𞤫 𞤧𞤫𞥅𞤣𞤭𞤪𞤲𞤮𞥅 𞤲𞤮𞤲 𞤳𞤢𞤣𞤭 𞤳𞤢 𞤀𞤬𞤳𞤮𞤲 𞥑𞥕 𞤬𞤭𞤶𞤢𞤲𞤮𞥅𞤯𞤮 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤫 𞤧𞤭𞥅𞤤𞤮⹁ 𞤸𞤭𞤼𞤢𞥄𞤲𞤣𞤫 𞥒𞥐𞥑𞥕.𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤜𞤫𞤲𞤧𞤢𞤲 𞤀𞤦𞤵𞥅𞤦𞤢𞤳𞤢𞤪⹁ 𞤲𞤺𞤢𞤴𞤵𞥅𞤪𞤭 𞤥𞤢𞤱𞤲𞤣𞤭 𞤑𞤢𞤥𞤢𞤪𞤵𞤲 𞤲𞤣𞤭𞤲 𞤬𞤭𞤶𞤢𞥄𞤲𞤮. 𞤑𞤮 𞤱𞤢𞤲𞤮𞤲𞤮𞤲 𞤳𞤢𞤣𞤭⹁ 𞤐𞤢𞤦𞤭𞥅 𞤑𞤫𞤴𞤼𞤢 𞤸𞤮𞥅𞤪𞤲𞤢𞤤𞥆𞤮 𞤱𞤮𞥅𞤱𞤵𞤯𞤮 𞤘𞤭𞤲𞤫 𞤮𞤲 𞤳𞤢𞤻𞤵𞤲 𞤫 𞤅𞤫𞤸𞤵 𞤘𞤭𞤪𞤢𞥄𞤧𞤭⹁ 𞤯𞤵𞥅𞤯𞤢 𞤳𞤵𞥅𞤤𞤫𞥅𞤶𞤮 𞤺𞤭𞤲𞤫 𞤮𞤲 𞤬𞤭𞤶𞤢𞥄𞤲𞤮.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤖𞤢𞤲𞤳𞤭 𞤫 𞤀𞥄𞤩𞤵𞤲’𞤣𞤫⹁ 𞤳𞤮 𞤳𞤭𞤨𞥆𞤭 𞤱𞤫𞤪𞤲𞤢𞥄𞤯𞤭 𞤯𞤭𞤲 𞤒𞤢𞤥𞤵𞤧𞤮𞤳𞤮𞤪𞤮⹁ 𞤯𞤵𞤲 𞤳𞤮 𞤂𞤢𞥄𞤥𞤮𞤪𞤣𞤫 𞤑𞤮𞤼𞤣𞤭𞤾𞤢𞥄𞤪 𞤱𞤮𞤲𞤭 𞤳𞤮 𞤬𞤭𞤶𞤭.𞤑𞤮 𞤅𞤉𞤐𞤉𞤘𞤀𞤂 – 𞤘𞤀𞤃𞤄𞤋𞤒𞤀 𞤵𞤣𞥆𞤭𞤼𞤭 𞤦𞤢𞤪𞤢 𞤮𞤲. 𞤑𞤮 𞤅𞤫𞤲𞤫𞤺𞤢𞤤 𞤲𞤮𞤲 𞤢𞤪𞤣𞤭 𞤫 𞤬𞤫𞤤𞤲𞤺𞤮⹁ 𞤲𞤺𞤮 𞤳𞤭𞤨𞥆𞤭 𞤯𞤭𞤲 𞤸𞤵𞥅𞤤𞤢𞤲𞤭 𞤬𞤫𞤱𞤲𞤣𞤮 𞤯𞤮𞥅.𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞤲𞤢𞤴𞤢𞤩𞤫𞤪𞤫⹁ 𞤅𞤢𞥄𞤶𞤮 𞤃𞤢𞥄𞤲𞤫 𞤬𞤫𞤰𞥆𞤭𞤲𞤢𞤲𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤆𞤢𞤨 𞤘𞤫𞤴𞤭⹁ 𞤮𞤲 𞤲𞤢𞥄𞤣𞤢𞤲𞤭 𞤐𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤯𞤭𞤲 𞤳𞤵𞥅𞤤𞤢𞤤. 𞤔𞤢𞤸𞤫 𞤘𞤢𞤥𞤦𞤭𞤴𞤢 𞤯𞤫𞤲 𞤫𞤼𞤭𞥅 𞤲𞤮 𞤯𞤫 𞤭𞤼𞥆𞤭𞤪𞤢 𞤲𞤺𞤢𞤤 𞤳𞤮𞤲𞤮 𞤯𞤫 𞤸𞤵𞥅𞤩𞤲𞤢𞤲𞤢𞥄𞤤𞤭. 𞤑𞤮 𞤯𞤫 𞤱𞤢𞥄𞤱𞤭 𞤼𞤢𞤲 𞤳𞤮 𞤬𞤢𞤺𞥆𞤭𞤼𞤢𞤺𞤮𞤤 𞤳𞤫𞤩𞥆𞤢𞤤 𞤦𞤮𞤯𞤫𞤱𞤢𞤤 𞤲𞤣𞤫 𞤋𞤦𞤵 𞤀𞤣𞤢𞤥𞤧 𞤣𞤢𞤥𞤨𞤵𞤲𞤮𞥅 𞤬𞤭𞤶𞤢𞤲𞤮𞥅𞤱𞤮 𞤅𞤫𞤲𞤫𞤺𞤢𞤤 𞤳𞤮 𞤼𞤭𞥅𞤯𞤭 𞤬𞤫𞤲𞤣𞤮 𞤳𞤢 𞤬𞤫𞤷𞥆𞤫𞤪𞤫 𞤲𞤣𞤫𞤲 𞤸𞤵𞥅𞤩𞤢𞤼𞤢 𞤯𞤮𞤲. 𞤇𞤢𞥄𞤱𞤼𞤭 𞤯𞤵𞤲 𞤘𞤢𞤥𞤦𞤭𞤴𞤢 𞤤𞤵𞤼𞥆𞤭𞤣𞤭 𞤫 𞤬𞤭𞤶𞤮𞥅𞤩𞤫 𞥑𞥐 𞤨𞤫𞤼.𞤑𞤮 𞤸𞤮𞥅𞤪𞤫 𞥑-𞥐 𞤩𞤫 𞤬𞤮𞤱𞤼𞤮𞤪𞤭.𞤖𞤮𞤶𞤮𞤥𞤢𞥄𞤶𞤫 𞤶𞤫𞥅𞤯𞤭𞤯𞤭 𞤩𞤢𞥄𞤱𞤮 𞤩𞤫 𞤬𞤵𞤯𞥆𞤭𞤼𞤢𞥄𞤣𞤫⹁ 𞤂𞤢𞤥𞤭𞥅𞤲 𞤑𞤢𞤥𞤢𞤪𞤢𞥄 𞤯𞤭𞤯𞤥𞤭𞤼𞤢𞤲𞤭 𞤅𞤫𞤲𞤫𞤺𞤢𞤤 𞤲𞤣𞤫 𞤋𞤧𞤥𞤢𞥄𞤴𞤭𞥅𞤤𞤢 𞤅𞤢𞥄𞤪 𞤬𞤫𞤰𞥆𞤭𞤲𞤢𞤲𞥆𞤮𞥅 𞤥𞤮 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤑𞤮 𞤳𞤢𞤲𞤳𞤮 𞤂𞤢𞤥𞤭𞥅𞤲 𞤑𞤢𞤥𞤢𞤪𞤢𞥄 𞤳𞤢𞤣𞤭 𞤼𞤢𞤼𞤥𞤭𞤼𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥖.𞤚𞤭𞤥𞥆𞤭 𞤳𞤵𞥅𞤤𞤫 𞤼𞤢𞤼𞤭 𞤯𞤫 𞤅𞤫𞤲𞤫𞤺𞤢𞤤 𞤸𞤫𞤻𞥆𞤭 𞤫 𞤘𞤢𞤥𞤦𞤭𞤴𞤢 𞤫 𞤬𞤢𞤥𞤯𞤵𞤣𞤫 𞤥𞤵𞤵𞤲. 𞤑𞤮 𞤀𞤤𞤤𞤢 𞤸𞤮𞤤𞥆𞤭 𞤘𞤢𞤥𞤦𞤭𞤴𞤢 𞤼𞤭𞤥𞥆𞤮𞥅𞤣𞤫 𞤲𞤣𞤫𞤲 𞤲𞤮 𞤱𞤵𞤼𞥆𞤢𞥄 𞤧𞤢𞤦𞤵𞤲𞤢 𞤧𞤭 𞤩𞤵𞤪𞤵𞤲𞤮 𞤯𞤮𞥅𞤲 𞤔𞤢𞤸𞤫 𞤘𞤢𞤥𞤦𞤭𞤴𞤢 𞤬𞤫𞤼𞥆𞤢𞤴𞤲𞤮 𞤼𞤢𞤱𞤵𞤣𞤫 𞤯𞤫𞥅 𞤳𞤵𞥅𞤤𞤫 𞤬𞤮𞤨 𞤸𞤫𞤰𞤢𞤼𞤢𞥄𞤲𞤮 𞤫 𞤤𞤫𞤴𞤣𞤭 𞤥𞤢𞤩𞥆𞤫 𞤲𞤣𞤭𞤲.𞤂𞤢𞤥𞤭𞥅𞤲 𞤑𞤢𞤥𞤢𞤪𞤢𞥄 𞤳𞤮 𞤬𞤭𞤶𞤮𞥅𞤱𞤮 𞤥𞤮 𞤣𞤵𞥅𞤩𞤭 𞤲𞤮𞥅𞤺𞤢𞤴 𞤨𞤫𞤼 𞤱𞤮𞤲𞤵𞤯𞤮 𞤫 𞤬𞤭𞤶𞤢𞤲𞤣𞤫 𞤃𞤫𞤼𞥁 𞤫 𞤲𞤣𞤫𞤪 𞤤𞤫𞤴𞤣𞤭 𞤊𞤢𞤪𞤢𞤲𞤧𞤭.𞤉 𞤥𞤢𞤱𞤲𞤣𞤫 𞤧𞤢𞥄𞤼𞤭𞥅𞤲𞤣𞤫⹁ 𞤘𞤢𞤥𞤦𞤭𞤴𞤢 𞤼𞤫𞤩𞥆𞤮𞤲𞤣𞤭𞤪𞤢𞤴 𞤫 𞤘𞤭𞤲𞤫. 𞤖𞤢𞤪𞤢𞤴 𞤳𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤩𞤫 𞤫𞤩𞥆𞤭 𞤭𞤼𞥆𞤵𞤺𞤮𞤤 𞤫 𞤘𞤭𞤲𞤫 𞤥𞤮𞤲𞤫𞥅 𞤳𞤮 𞤩𞤫 𞤸𞤫𞤩𞤭 𞤫 𞤤𞤫𞤴 𞤳𞤮𞤴𞤯𞤫 𞤅𞤫𞤲𞤫𞤺𞤢𞤤. 𞤘𞤭𞤲𞤫 𞤳𞤢𞤣𞤭 𞤲𞤮 𞤸𞤢𞤦𞥆𞤮𞤪𞤭 𞤘𞤢𞤥𞤦𞤭𞤴𞤢 𞤱𞤢 𞤰𞤢𞤥𞤼𞤮𞥅𞤱𞤮 𞤻𞤢𞤥𞤢𞥄𞤲𞤣𞤫 𞤧𞤢𞤦𞤵 𞤘𞤢𞤥𞤦𞤭𞤴𞤢 𞤸𞤫𞤪𞤧𞤭𞤲𞥆𞤮 𞤩𞤫 𞤫 𞤀𞤬𞤳𞤮𞤲 𞤬𞤫𞤰𞥆𞤵𞤯𞤮.𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤑𞤮 𞤽𞤢𞤤𞤯𞤭𞤲𞤭 𞤱𞤢𞤯𞤭𞥅 𞤫 𞤲𞤺𞤢𞥄𞤤 𞤻𞤢𞤤𞥆𞤢𞤤 𞤯𞤭𞤯𞤢𞤩𞤢𞤤 𞤀𞤊𞤑𞤌𞤐 𞥒𞥐𞥒𞥓. 𞤸𞤮𞥅𞤤𞤮𞤪𞤢𞤲𞤮𞥅𞤩𞤫 𞤫 𞤸𞤮𞥅𞤤𞤭𞤲𞤮𞥅𞤩𞤫 𞤸𞤮𞥅𞤪𞤫 𞤥𞤵𞤵𞤲 𞤣𞤵𞤯𞥆𞤭𞤳𞤫 𞤸𞤢𞤲𞤣𞤫.𞤑𞤮 𞤁𞤵𞤼𞤫 𞤐𞤢𞤶𞤫𞤪𞤭𞤴𞤢 𞤯𞤫𞤲 𞤬𞤵𞤯𞥆𞤮𞤪𞤭. 𞤖𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤳𞤢 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤣𞤢𞤪𞤼𞤭𞥅 𞤁𞤵𞤼𞤫 𞤯𞤫𞤲⹁ 𞤧𞤢𞤦𞤵𞤲𞤢 𞤳𞤮 𞤳𞤭𞤨𞥆𞤮𞤤 𞤤𞤭𞤥𞤼𞤢𞥄𞤲𞤺𞤮𞤤 𞤫 𞤳𞤭𞤨𞥆𞤭 𞤱𞤢𞥄𞤱𞤵𞤯𞤭 𞤬𞤭𞤶𞤵𞤺𞤮𞤤 𞤥𞤵𞤤𞥆𞤫𞤪𞤫 𞤫 𞤲𞤣𞤫𞤪 𞤲𞤶𞤮𞥅𞤪𞤲𞤣𞤭 𞤀𞤬𞤪𞤭𞤳 𞤲𞤣𞤭𞤲.𞤑𞤢 𞤬𞤫𞤷𞥆𞤮 𞤢𞤪𞤢𞤲𞤮⹁ 𞤜𞤭𞤳𞤼𞤮𞥅𞤪 𞤌𞤧𞤭𞤥𞤫𞤲 𞤱𞤮𞤲𞤢𞤲𞥆𞤮 𞤬𞤭𞤶𞤮𞥅𞤩𞤫 𞤩𞤢𞥄𞤱𞤮𞥅𞤩𞤫 𞤳𞤭𞤨𞥆𞤮𞤤 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤲𞤺𞤮𞤤 𞤢𞥄𞤲𞤣𞤫 𞤳𞤢 𞤦𞤢𞤽𞥆𞤫 𞤬𞤭𞤶𞤮 𞤱𞤫𞥅𞤴𞤮.𞤐𞤢𞤶𞤫𞤪𞤭𞤴𞤢𞥄𞤩𞤫 𞤩𞤫𞤲 𞤸𞤫𞤩𞤵𞤲𞤮 𞤨𞤫𞤸𞤫 𞤦𞤵𞤴 𞤲𞤮 𞤩𞤫 𞤲𞤢𞥄𞤣𞤭𞤪𞤢 𞤳𞤵𞥅𞤤𞤫⹁ 𞤳𞤮𞤲𞤮 𞤩𞤫 𞤦𞤮𞤲𞥆𞤭 𞤯𞤫. 𞤑𞤮 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥖 𞤫 𞤤𞤫𞤴 𞤳𞤮𞤴𞤲𞤺𞤢𞤤 𞤋𞤾𞤢𞤲 𞤅𞤢𞤤𞤾𞤢𞤣𞤮𞥅𞤪 𞤩𞤢𞥄𞤱𞤮 𞤲𞤣𞤫 𞤟𞤮𞥁𞤫 𞤁𞤭𞤳𞤮𞤥𞤦𞤮 𞤶𞤮𞤺𞤲𞤵𞤣𞤫 𞤱𞤮 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤖𞤮𞤶𞤮𞤥𞤢𞥄𞤪𞤫 𞤱𞤮𞥅𞤼𞤫𞤪𞤫 𞤩𞤢𞥄𞤱𞤼𞤭 𞤯𞤵𞤥⹁ 𞤜𞤭𞤳𞤼𞤮𞥅𞤪 𞤌𞤧𞤭𞤥𞤫𞤲⹁ 𞤬𞤭𞤶𞤢𞤲𞤮𞥅𞤱𞤮 𞤳𞤭𞤨𞥆𞤮𞤤 𞤐𞤢𞤨𞤮𞤤𞤭 (𞤋𞤼𞤢𞤤𞤭𞥅)⹁ 𞤱𞤭𞤴𞤭 𞤯𞤵𞤥 𞤳𞤮 𞤬𞤫𞤲𞤢𞥄𞤲𞤣𞤫. 𞤏𞤮 𞤬𞤭𞤼𞥆𞤭𞤪𞤢𞤲𞤭 𞤐𞤢𞤶𞤫𞤪𞤭𞤴𞤢 𞤺𞤮𞤥𞤯𞤭 𞤦𞤮𞥅𞤼𞤫𞤪𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥘 𞤩𞤢𞥄𞤱𞤮 𞤀𞤣𞤫𞤥𞤮𞤤𞤢 𞤂𞤵𞤳𞤥𞤢𞤲 𞤰𞤢𞤱𞤲𞤢𞤲𞤣𞤫 𞤱𞤮 𞤳𞤢 𞤸𞤮𞥅𞤪𞤫⹁ 𞤥𞤵𞤤𞥆𞤫𞤪𞤫 𞤭𞤥𞥆𞤮𞤪𞤲𞤣𞤫 𞤳𞤢 𞤧𞤫𞤲𞤺𞤮 𞤲𞤢𞤲𞤮. 
𞤀𞤣𞤮 𞤩𞤫 𞤬𞤮𞤱𞤼𞤢𞥄𞤣𞤫⹁ 𞤃𞤮𞥁𞤫𞤧 𞤅𞤭𞤥𞤮𞤲⹁ 𞤦𞤢𞤥𞤦𞤵𞤯𞤮 𞥑𞥕 𞤸𞤢𞤱𞤪𞤵𞤲𞤮 𞤫 𞤼𞤵𞤺𞤢𞤤𞤢𞤤 𞤸𞤵𞥅𞤤𞤭𞤪𞤣𞤫 𞤲𞤣𞤫𞤲. 𞤑𞤮 𞤫 𞤸𞤮𞥅𞤪𞤫 𞥑 – 𞥑 𞤩𞤫 𞤴𞤢𞤸𞤭𞤪𞤭 𞤬𞤮𞤱𞤼𞤢𞤺𞤮𞤤.
𞤇𞤢𞥄𞤱𞤮 𞤩𞤫 𞤪𞤵𞤼𞥆𞤢𞥄𞤣𞤫⹁ 𞤜𞤭𞤳𞤼𞤮𞥅𞤪 𞤌𞤧𞤭𞤥𞤫𞤲 𞤱𞤮𞥅𞤨𞤭 𞤲𞤢𞥄𞤣𞤵𞤺𞤮𞤤 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥕⹁ 𞤸𞤢𞤪𞤭 𞤤𞤫 𞤳𞤮 𞤳𞤢𞤲𞤳𞤮 𞤼𞤵𞤲 𞤫 𞤢𞤴𞤲𞤮𞥅𞤱𞤮 𞤮𞤲. 𞤊𞤭𞥅 𞤳𞤢𞤤𞤢 𞤳𞤮 𞤳𞤢𞤥𞤩𞤫 𞤩𞤵𞤪𞤵𞤲𞤮𞥅 𞤬𞤭𞤶𞤵𞤣𞤫⹁ 𞤼𞤢𞤱𞤵𞤣𞤫⹁ 𞥕𞥑 𞤫 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤫⹁ 𞤳𞤮 𞤳𞤢𞤥𞤩𞤫 𞤶𞤮𞤺𞤭𞤲𞤮𞥅 𞤥𞤵𞤤𞥆𞤫𞤪𞤫 𞤲𞤣𞤫𞤲⹁ 𞤐𞤢𞤶𞤫𞤪𞤭𞤴𞤢 𞤴𞤭𞤴𞤼𞤢𞥄𞤤𞤭 𞤴𞤮𞤤𞤲𞤣𞤫. 𞤚𞤢𞤱𞤭 𞤟𞤫𞥁𞤭𞤧 𞤐𞤺𞤵𞤱𞤢⹁ 𞤢𞤴𞤲𞤮𞥅𞤱𞤮 𞤘𞤭𞤲𞤫 𞤉𞤳𞤱𞤼𞤫𞥅𞤪𞤭 𞤮𞤲 𞤬𞤫𞤰𞥆𞤮𞤼𞤢𞥄𞤳𞤮. 𞤑𞤮 𞤫 𞥑-𞥑 𞤩𞤫 𞤸𞤫𞤣𞥆𞤭𞥅 𞤸𞤢𞥄 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤭.


𞤒𞤮𞤼𞥆𞤭𞤲𞤢𞤲𞤣𞤫 𞤕𞤫𞤪𞤲𞤮 𞤋𞤧𞤥𞤢𞥄𞤴𞤭𞥅𞤤𞤢 𞤔𞤢𞤤𞥆𞤮

 
 
𞤑𞤮 𞤽𞤢𞤤𞤯𞤭𞤲𞤭 𞤱𞤢𞤯𞤭𞥅 𞤫 𞤲𞤺𞤢𞥄𞤤 𞤻𞤢𞤤𞥆𞤢𞤤 𞤯𞤭𞤯𞤢𞤩𞤢𞤤 𞤀𞤊𞤑𞤌𞤐 𞥒𞥐𞥒𞥓. 𞤸𞤮𞥅𞤤𞤮𞤪𞤢𞤲𞤮𞥅𞤩𞤫 𞤫 𞤸𞤮𞥅𞤤𞤭𞤲𞤮𞥅𞤩𞤫 𞤸𞤮𞥅𞤪𞤫 𞤥𞤵𞤵𞤲 𞤣𞤵𞤯𞥆𞤭𞤳𞤫 𞤸𞤢𞤲𞤣𞤫.𞤑𞤮 𞤁𞤵𞤼𞤫 𞤐𞤢𞤶𞤫𞤪𞤭𞤴𞤢 𞤯𞤫𞤲 𞤬𞤵𞤯𞥆𞤮𞤪𞤭. 𞤖𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤳𞤢 𞤘𞤭𞤲𞤫 𞤉𞤳𞤱𞤢𞤼𞤫𞥅𞤪𞤭 𞤣𞤢𞤪𞤼𞤭𞥅 𞤁𞤵𞤼𞤫 𞤐𞤢𞤶𞤫𞤪𞤭𞤴𞤢𞥄 𞤯𞤫𞤲 𞤸𞤢𞥄 𞤩𞤫 𞤴𞤢𞤤𞤼𞤭 𞥑 -𞥑. 𞤃𞤢𞤤𞥆𞤢 𞤳𞤢 𞤊𞤭𞤪𞥇𞤢𞤱𞤲𞤢𞥄𞤶𞤭 𞤃𞤭𞤧𞤪𞤢 𞤯𞤭𞤲 𞤴𞤢𞤲𞤳𞤭𞤲𞤢𞥄 𞤫 𞤤𞤫𞤴 𞤳𞤮𞤴𞤯𞤫 𞤃𞤮𞥁𞤢𞤥𞤦𞤭𞤳. 𞤃𞤮 𞤳𞤢𞤤𞤢 𞤫 𞤩𞤫𞥅⹁ 𞤱𞤢𞤯𞤭 𞤮𞤴𞤢 𞤳𞤵𞥅𞤤𞤫 𞤯𞤭𞤯𞤭.𞤑𞤮 𞤩𞤵𞤪𞤭 𞤽𞤢𞤤𞤯𞤭𞤲𞤣𞤫 𞤬𞤮𞤨⹁ 𞤳𞤮 𞤲𞤣𞤫 𞤑𞤭𞤧𞤢𞥄𞤶𞤭 𞤑𞤢𞤨 𞤜𞤫𞤪𞤣𞤫 𞤥𞤫𞤸𞤭 𞤑𞤮𞥅𞤣𞤫 𞤩𞤢𞤤𞤫𞥅𞤶𞤫 𞤘𞤢𞤲𞤢 𞤯𞤫𞤲. 𞤘𞤢𞤲𞤢 𞤻𞤢𞥄𞤥𞥆𞤭𞤲𞥆𞤢𞥄 𞤳𞤵𞥅𞤤𞤫 𞤯𞤭𞤯𞤭⹁ 𞤩𞤫 𞤱𞤵𞤪𞤼𞤭 𞤺𞤮𞥅𞤼𞤢𞤤 𞤨𞤫𞤼.
 
𞤑𞤮 𞤸𞤢𞤲𞤣𞤫 𞤫 𞤖𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥓 𞤅𞤭𞥅𞤤𞤮 𞥒𞥐𞥒𞥔⹁ 𞤀𞤊𞤑𞤌𞤐 𞥒𞥐𞥒𞥓 𞤬𞤵𞤯𞥆𞤭𞥅. 𞤍𞤵𞤥 𞤳𞤮 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲’𞤣𞤫 𞤤𞤫𞤧𞤯𞤫 𞤢𞤬𞤪𞤭𞤳 𞤲𞤮𞥅𞤺𞤢𞤴 𞤫 𞤲𞤢𞤴𞤭.


𞤑𞤮 𞤴𞤫𞥅𞤧𞤮 𞤀𞤤𞤸𞤢𞤧𞤢𞤲 𞤏𞤢𞤼𞤢𞤪𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞥄𞤪 𞤲𞤣𞤭𞤲⹁ 𞤱𞤮𞤲𞤣𞤵𞤣𞤫 𞤫 𞤳𞤮𞤸𞤮𞥅𞤩𞤫 𞤼𞤫𞤣𞥆𞤵𞤩𞤫 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤧𞤤 𞤵𞤣𞥆𞤭𞤼𞤢𞥄. 𞤒𞤭𞤥𞤮𞥅𞤩𞤫 𞤱𞤢𞤲𞤮 𞤁𞤢𞤶𞤵⹁ 𞤚𞤢𞤴𞤳⹁ 𞤟𞤮𞥅𞥁𞤫⹁ 𞤃𞤢𞤶𞥊𞤭𞤳 𞤅𞤭𞤧𞤼𞤫𞤥 𞤫 𞤃𞤵𞤸𞤢𞤥𞥆𞤫𞤣 𞤈𞤢𞤥𞤢𞤣𞤢𞥄𞤲 𞤫 𞤒𞤫𞤥𞤭 𞤀𞤤𞤢𞤣𞤫 𞤬𞤭𞤶𞤢𞤲𞤭 𞤴𞤭𞤥𞤩𞤫 𞤩𞤫𞤲 𞤢𞤣𞤮 𞤸𞤢𞤪𞤮 𞤲𞤺𞤮𞤲 𞤬𞤵𞤯𞥆𞤢𞥄𞤣𞤫.




𞤊𞤭𞤶𞤭𞤪𞤣𞤫 𞤲𞤣𞤫𞤲 𞤸𞤫𞥅𞤱𞤵𞤲𞤮 𞤼𞤫𞤬 𞤴𞤭𞤥𞤩𞤫 𞤭𞤱𞤪𞤵𞤩𞤫 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫 𞤬𞤭𞥅 𞤲𞤣𞤢𞥄𞤪𞤵𞤺𞤮𞤤 𞤲𞤺𞤮𞥅 𞤬𞤮𞥅𞤤𞥆𞤪𞤭𞤪𞤮. 𞤓𞤣𞥆𞤭𞤼𞤢𞤤 𞤲𞤺𞤢𞤤 𞤴𞤮𞥅𞤯𞤵𞤲𞤮 𞤬𞤮𞤼𞤢. 𞤑𞤮𞤼𞤣𞤭𞤾𞤢𞤪 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤀𞤊𞤪𞤭𞤳 𞤲𞤮 𞤱𞤢𞥄𞤱𞤭 𞤥𞤮𞥅𞤩𞤵𞤣𞤫 𞤴𞤭𞤥𞤩𞤫 𞤸𞤢𞤪𞤢 𞤫𞤲 𞤸𞤫𞤪𞤧𞤢𞥄𞤤𞤭. 𞤇𞤫 𞤱𞤫𞥅𞤩𞤭𞤼𞤭 𞤨𞤭𞤲𞤫 𞤀𞤬𞤪𞤭𞤳 𞤫 𞤤𞤭𞥅𞤤𞤭𞥅𞤶𞤫 𞤳𞤭𞤨𞥆𞤭 𞤯𞤭𞤲 𞤬𞤮𞤨 𞤳𞤢 𞤬𞤭𞤶𞤭𞤪𞤣𞤫 𞤢𞤣𞤮 𞤬𞤭𞤶𞤮 𞤲𞤺𞤮𞤲 𞤬𞤵𞤯𞥆𞤢𞥄𞤣𞤫.𞤑𞤮 𞤃𞤢𞤱𞤯𞤭 𞤑𞤮𞤼𞤣𞤭𞤱𞤢𞤪 𞤯𞤭𞤲 𞤫 𞤕𞤢𞥄𞤨𞤢𞥄𞤤𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤯𞤭𞤲 𞤵𞤣𞥆𞤭𞤼𞤭 𞤬𞤮𞥅𞤤𞤮𞤼𞤭𞤮 𞤲𞤺𞤮𞤲.𞤖𞤢𞤪𞤮 𞤲𞤺𞤮𞤲 𞤬𞤵𞤯𞥆𞤭 𞤫 𞤲𞤶𞤢𞤥𞤲𞤣𞤭 𞤶𞤫𞥅𞤼𞤢𞤼𞤢𞤩𞤭𞤪𞤭 𞤲𞤣𞤭𞤲 𞤶𞤫𞤥𞥆𞤢 (𞥘:𞥐𞥐) 𞤳𞤢 𞤬𞤭𞤶𞤭𞤪𞤣𞤫 𞤥𞤢𞤱𞤲𞤣𞤫 𞤱𞤭𞤴𞤫𞤼𞤫𞥅𞤲𞤣𞤫 𞤀𞤂𞤀𞤅𞤀𞥄𞤐 𞤏𞤀𞤚𞤀𞤈𞤀 𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤲𞤺𞤢𞤤𞤵𞥅𞤪𞤫 𞤀𞤦𞤭𞤶𞤢𞤲 𞤲𞤣𞤫𞤲.𞤑𞤮𞤲𞤮 𞤱𞤵𞤪𞤭𞤲 𞤱𞤵𞤤𞤮 𞤱𞤵𞤤𞤢𞥄𞤤𞤭⹁ 𞤸𞤢𞤪𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤻𞤢𞥄𞤥𞥆𞤭𞤲𞤢𞥄𞤥𞤢 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞤲𞤢𞤴𞤢𞤩𞤫𞤪𞤫. 𞤑𞤮 𞤅𞤫𞤳𞤮 𞤊𞤮𞤬𞤢𞤲𞤢𞥄⹁ 𞤬𞤭𞤶𞤢𞤲𞤮𞥅𞤱𞤮 𞤀𞤤 𞤐𞤢𞤧𞤪⹁ 𞤯𞤵𞤥 𞤳𞤮 𞤳𞤭𞤨𞥆𞤮𞤤 𞤶𞤫𞤴𞤢𞥄𞤲𞤺𞤮𞤤 𞤅𞤢𞤱𞤵𞤣𞤭𞥅⹁ 𞤲𞤺𞤮𞤤 𞤑𞤭𞤪𞤭𞤧𞤼𞤭𞤴𞤢𞤲𞤮𞥅 𞤈𞤮𞤲𞤢𞤤𞤣𞤮 𞤫 𞤅𞤢𞥄𞤶𞤮 𞤃𞤢𞥄𞤲𞤫 𞤬𞤭𞤶𞤢𞤲𞤼𞤢⹁ 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤩𞤢𞥄𞤱𞤮 𞤊𞤪𞤢𞤲𞤳 𞤑𞤫𞤧𞤭𞤴𞤫 𞤪𞤮𞤼𞥆𞤢𞤲𞤣𞤫 𞤥𞤮. 𞤚𞤢𞤱𞤭 𞤷𞤢𞥄𞤨𞤢𞥄𞤤𞤭 𞤄𞤭𞤧𞤢𞤱𞤮𞥅 𞤯𞤭𞤲 𞤸𞤫𞤩𞤢𞥄𞤤𞤭 𞤸𞤢𞤴 𞤲𞤮 𞤧𞤢𞥄𞤬𞤭𞤪𞤢 𞤨𞤫𞤯𞤢𞥄𞤤𞤭 𞤥𞤵𞤵𞤲.𞤑𞤢 𞤸𞤮𞤶𞤮𞤥𞤢𞥄𞤪𞤫 𞤲𞤮𞥅𞤺𞤢𞤴 𞤫 𞤶𞤫𞥅𞤲𞤢𞤴𞤢𞤩𞤫𞤪𞤫⹁ 𞤃𞤢𞤥𞥆𞤢 𞤐𞤦𞤢𞤤𞤣𞤫 𞤣𞤮𞤵𞤲𞤮 𞤱𞤵𞤪𞤼𞤢𞤲𞤺𞤮𞤤 𞤄𞤭𞤧𞤢𞤱𞤮𞥅⹁ 𞤳𞤮𞤲𞤮 𞤮 𞤶𞤮𞤺𞤲𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤢𞤴𞤲𞤮𞥅𞤱𞤮 𞤑𞤮𞤼𞤣𞤭𞤾𞤢𞤪 𞤮𞤲. 𞤇𞤢𞥄𞤱𞤼𞤭 𞤯𞤵𞤥⹁ 𞤳𞤢 𞤸𞤮𞤶𞤮𞤥𞤢𞥄𞤪𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤲𞤢𞤴𞤭⹁ 𞤅𞤫𞤳𞤮 𞤊𞤮𞤬𞤢𞤲𞤢𞥄⹁ 𞤑𞤮𞤼𞤣𞤭𞤾𞤢𞤪𞤲𞤢𞥄𞤶𞤮 𞤲𞤢𞥄𞤣𞤵𞤯𞤮 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤⹁ 𞤣𞤮𞤵𞤲𞤮 𞤯𞤭𞤯𞤥𞤭𞤼𞤵𞤣𞤫 𞤳𞤮𞤲𞤮 𞤮 𞤸𞤢𞤱𞤪𞤭 𞤫 𞤺𞤢𞥄𞤤𞤢𞤤 𞤖𞤵𞥅𞤤𞤭𞤪𞤣𞤫 𞤄𞤭𞤧𞤢𞤱𞤮𞥅 𞤲𞤣𞤫𞤲.𞤑𞤮 𞤸𞤮𞥅𞤪𞤫 𞥑 – 𞥐 𞤩𞤫 𞤬𞤮𞤱𞤼𞤮𞤪𞤭 𞤩𞤢𞥄𞤱𞤮 𞤑𞤮𞤼𞤣𞤭𞤾𞤢𞤪 𞤱𞤮𞥅𞤨𞤵𞤣𞤫 𞤸𞤵𞥅𞤤𞤭𞤪𞤣𞤫 𞤄𞤭𞤧𞤢𞤱𞤮𞥅 𞤲𞤣𞤫𞤲 𞤤𞤢𞥄𞤦𞤭 𞤯𞤭𞤯𞤭. 𞤖𞤮𞤶𞤮𞤥𞤢𞥄𞤶𞤫 𞤧𞤢𞤨𞥆𞤮-𞤫-𞤯𞤭𞤯𞤭 𞤩𞤢𞥄𞤱𞤮 𞤩𞤫 𞤪𞤵𞤼𞥆𞤢𞥄𞤣𞤫⹁ 𞤬𞤭𞤶𞤢𞤲𞤮𞥅𞤱𞤮 𞤑𞤮𞤼𞤣𞤭𞤾𞤢𞥄𞤪 𞤱𞤭𞤴𞤫𞤼𞤫𞥅𞤯𞤮 𞤟𞤢𞤲 𞤊𞤭𞤤𞤭𞤨 𞤑𞤪𞤢𞤧𞤮 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤯𞤭𞤯𞤥𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥘.


𞤑𞤮 𞤸𞤮𞥅𞤪𞤫 𞥒 – 𞥐 𞤩𞤫 𞤧𞤫𞥅𞤣𞤭𞥅. 


𞤚𞤭𞤥𞥆𞤭𞥅 𞤤𞤢𞥄𞤦𞤭 𞤲𞤢𞤴𞤭⹁ 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤲𞤮 𞤼𞤢𞤱𞤫𞥅𞤣𞤫 𞤫 𞤬𞤮𞥅𞤤𞤮𞤼𞤭𞤪𞤮 𞤬𞤭 𞤊𞤫𞤤𞤲𞤺𞤮 𞤀𞤬𞤪𞤭𞤳 𞤲𞤺𞤮𞤲⹁ 𞤳𞤮𞤲𞤮 𞤸𞤢𞥄 𞤸𞤢𞤲𞤣𞤫 𞤩𞤫 𞤤𞤵𞤥𞤦𞤢𞥄𞤤𞤭 𞤳𞤫𞥅𞤪𞤮𞤤 𞤢𞤪𞤢𞤲𞤮𞤤 𞤲𞤺𞤮𞤤 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫.


𞤑𞤮𞤼𞤣𞤭𞤾𞤢𞤪 𞤲𞤮 𞤸𞤢𞥄𞤲𞤭 𞤱𞤢𞤳𞥆𞤭𞤤𞤢𞥄𞤣𞤫 𞤬𞤮𞤼𞤢 𞤩𞤢𞤴 𞤸𞤢𞤲𞤣𞤫 𞤩𞤫 𞤸𞤮𞤤𞥆𞤢𞥄𞤤𞤭 𞤳𞤮 𞤬𞤫𞤤𞤲𞤺𞤮 𞤲𞤺𞤮𞤲 𞤩𞤫 𞤵𞥅𞤥𞤢𞤲𞤭.


𞤀𞤲𞤣𞤭𞤲𞤼𞤭𞤲𞤫𞤲 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤸𞤢𞤪𞤭 𞤑𞤮𞤼𞤣𞤭𞤾𞤢𞤪𞤲𞤢𞥄𞤩𞤫 𞤩𞤫𞤲 𞤲𞤮 𞤧𞤫𞤴𞤼𞤭𞤲𞤢𞤲𞥆𞤮𞥅 𞤫𞤤𞤼𞤮𞥅𞤱𞤮 𞤑𞤭𞤨𞥆𞤮𞤤 𞤲𞤺𞤮𞤤 𞤧𞤢𞤦𞤵 𞤲𞤮𞤣𞥆𞤭𞤼𞤵𞤺𞤮𞤤 𞤥𞤢𞤳𞥆𞤮 𞤅𞤫𞤳𞤮 𞤊𞤮𞤬𞤢𞤲𞤢𞥄. 𞤑𞤮𞤲𞤮 𞤊𞤮𞤬𞤢𞤲𞤢𞥄 𞤭𞤼𞥆𞤭𞥅 𞤥𞤮𞤲𞤫𞥅 𞤧𞤢𞤦𞤵 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤻𞤭𞥅𞤱𞤢 𞤥𞤢𞤱𞤦𞤢 𞤲𞤦𞤢𞤲 𞤸𞤢𞤲𞤣𞤫.𞤔𞤢𞤲𞤺𞤮 𞤫 𞤪𞤫𞤬𞤦𞤭𞤪𞥆𞤫⹁ 𞤨𞤭𞤶𞤫 𞤼𞤢𞤼𞤭 𞤲𞤮 𞤧𞤢𞥄𞤼𞤭𞤲𞤢𞥄 𞤸𞤢𞤳𞥆𞤵𞤲’𞤣𞤫 𞤐𞤢𞤶𞤫𞤪𞤭𞤴𞤢 𞤫 𞤘𞤭𞤲𞤫 𞤉𞤳𞤵𞤱𞤢𞤼𞤫𞥅𞤪𞤭⹁ 𞤃𞤭𞤧𞤪𞤢 𞤫 𞤃𞤮𞤧𞤢𞤥𞤦𞤭𞤳⹁ 𞤘𞤢𞤲𞤢 𞤫 𞤑𞤢𞤨 𞤜𞤫𞤪𞤣𞤫.


𞤇𞤵𞤪𞤵𞤯𞤮 𞤱𞤮𞥅 𞤴𞤮 𞤬𞤮𞥅𞤤𞤵.


𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅


 
𞤑𞤮 𞤸𞤢𞤲𞤣𞤫 𞤫 𞤖𞤮𞤪𞤦𞤭𞤪𞥆𞤫 𞥑𞥓 𞤅𞤭𞥅𞤤𞤮 𞥒𞥐𞥒𞥔 𞤬𞤵𞤯𞥆𞤮𞤼𞤮𞥅 𞤬𞤮𞥅𞤤𞤮𞤼𞤭𞤪𞤮 𞤬𞤭𞥅 𞤊𞤫𞤤𞤲𞤺𞤮 𞤀𞤬𞤪𞤭𞤳 𞤢𞤲𞤣𞤭𞤪𞤢𞥄𞤲𞤺𞤮 𞤀𞤊𞤑𞤌𞤐 𞥒𞥐𞥒𞥓 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫.𞤑𞤮 𞤑𞤮𞤼𞤣𞤭𞤾𞤢𞥄𞤪 𞤫 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤱𞤮𞤲𞤭 𞤵𞤣𞥆𞤭𞤼𞤵𞤣𞤫 𞤸𞤢𞤪𞤮 𞤲𞤺𞤮𞤲 𞤳𞤢 𞤲𞤶𞤢𞤥𞤲𞤣𞤭 𞤶𞤫𞥅𞤼𞤢𞤼𞤢𞤩𞤭𞤪𞤭 𞤶𞤫𞤥𞥆𞤢 (𞥘:𞥐𞥐) 𞤳𞤢 𞤤𞤢𞥄𞤥𞤮𞤪𞤣𞤫 𞤲𞤺𞤢𞤤𞤵𞥅𞤪𞤫 𞤀𞤦𞤭𞤶𞤢𞤲.𞤑𞤮 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞤪 𞤲𞤣𞤭𞤲 𞤼𞤮𞥅𞤤𞤲𞤭 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤸𞤭𞤳𞥆𞤢 𞤧𞤢𞥄𞤼𞤭𞤲𞤢𞤲𞤮𞥅𞤺𞤲𞤮 𞤸𞤢𞤳𞥆𞤵𞤲’𞤣𞤫 𞤑𞤮𞤪𞤧𞤮 𞤸𞤢𞥄 𞤃𞤮𞤪𞤧𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥓. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤯𞤵𞤥 𞤸𞤢𞤱𞤪𞤢𞤴𞤲𞤮 𞤬𞤫𞤱𞤲𞤣𞤮 𞤲𞤣𞤵𞤲𞤺𞤵⹁ 𞤑𞤮𞤼𞤣𞤭𞤾𞤢𞤪 𞤼𞤮𞤪𞤭𞥅 𞤴𞤮 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤣𞤭𞤪𞤼𞤭𞤲𞤫 𞤸𞤢𞥄 𞤳𞤢 𞤳𞤮𞤳𞥆𞤫. 𞤑𞤮 𞤯𞤵𞤥 𞤱𞤢𞤯𞤭 𞤸𞤢𞥄𞤲 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤲𞤮 𞤱𞤢𞤯𞤵𞤣𞤫 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥔 𞤬𞤭𞥅 𞤳𞤢𞤤𞤢 𞤳𞤮 𞤬𞤭𞥅 𞤊𞤫𞤤𞤲𞤺𞤮 𞤸𞤭𞤼𞤢𞥄𞤲𞤣𞤫 𞥒𞥐𞥒𞥓 𞤲𞤺𞤮𞤲 𞤩𞤫 𞤱𞤮𞤲𞤭 𞤬𞤭𞤶𞤢𞤲𞤣𞤫.𞤂𞤫𞤧𞤯𞤫 𞤲𞤮𞥅𞤺𞤢𞤴 𞤫 𞤲𞤢𞤴𞤭 𞤲𞤮 𞤼𞤢𞤱𞤣𞤢𞥄 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤱𞤢𞤯𞤢𞤴𞤲𞤺𞤮 𞤫 𞤬𞤭𞤶𞤭𞤪𞤤𞤫 𞤶𞤫𞥅𞤺𞤮𞤮. 𞤐𞤮 𞤼𞤢𞤱𞤢𞥄 𞤫 𞤯𞤫𞤲 𞤤𞤫𞤧𞤯𞤫⹁ 𞤅𞤫𞤲𞤫𞤺𞤢𞤤. 𞤑𞤮 𞤧𞤫𞤲𞤫𞤺𞤢𞤤𞤲𞤢𞥄𞤩𞤫 𞤩𞤫𞤲 𞤢𞤪𞤣𞤭 𞤫 𞤬𞤫𞤤𞤲𞤺𞤮 𞤲𞤺𞤮𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤳𞤢𞤥𞤩𞤫 𞤬𞤮𞥅𞤤𞤵𞤲𞤮𞥅 𞤫 𞤬𞤮𞥅𞤤𞤮𞤼𞤭𞤪𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤑𞤢𞤥𞤫𞤪𞤵𞤲 𞤣𞤵𞥅𞤩𞤭 𞤯𞤭𞤯𞤭 𞤩𞤢𞥄𞤱𞤮 𞤯𞤮𞥅. 𞤑𞤮 𞤀𞤦𞤭𞤶𞤢𞤲 𞤬𞤭𞤶𞤮 𞤢𞤪𞤢𞤲𞤮 𞤲𞤺𞤮𞤲 𞤱𞤢𞤯𞤢𞤼𞤢 𞤸𞤢𞤳𞤵𞤲’𞤣𞤫 𞤑𞤮𞤼𞤣𞤭𞤾𞤢𞤪 𞤫 𞤘𞤭𞤲𞤫 𞤄𞤭𞤧𞤢𞤱𞤮𞥅. 𞤑𞤮 𞤯𞤮𞥅𞤲 𞤳𞤢𞤣𞤭 𞤼𞤭𞤥𞥆𞤮𞥅𞤣𞤫 𞤲𞤣𞤫𞤲 𞤬𞤭𞤶𞤫𞤼𞤫𞥅. 𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤳𞤮 𞤘𞤭𞤲𞤫 𞤸𞤢𞥄𞤲𞤵𞤲𞤮𞥅 𞤼𞤮𞥅𞤤𞤲𞤵𞤣𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤸𞤭𞤳𞥆𞤢. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤑𞤢𞤥𞤢𞤪𞤵𞤲 𞤶𞤢𞤩𞤼𞤢𞤲𞤮 𞥒𞥐𞥑𞥙⹁ 𞤸𞤢𞤤𞤬𞤭𞤲𞤢𞥄 𞥒𞥐𞥒𞥑⹁ 𞤑𞤮𞤼𞤣𞤭𞤾𞤢𞤪⹁ 𞤤𞤫𞤧𞤣𞤭 𞤸𞤢𞤤𞤬𞤭𞤲𞤢𞤲𞤮𞥅𞤲𞤣𞤭 𞥒𞥐𞥒𞥑 𞤲𞤫𞥅𞤩𞤲𞤭𞤼𞤢𞤲𞤢𞥄 𞤸𞤢𞥄 𞥒𞥐𞥒𞥓. 𞤐𞤣𞤫𞤲 𞤼𞤵𞤥𞤢⹁ 𞤘𞤭𞤲𞤫 𞤸𞤢𞤤𞤬𞤭𞤲𞤢𞥄 𞤼𞤮𞥅𞤤𞤲𞤵𞤺𞤮𞤤 𞥒𞥐𞥒𞥕. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤘𞤭𞤲𞤫 𞤸𞤫𞤦𞤭𞤤𞤢𞥄𞤳𞤭⹁ 𞤢𞤪𞤣𞤭𞥅𞤩𞤫 𞤂𞤢𞤼𞤮-𞤃𞤵𞤤𞥆𞤫𞤪𞤫 𞤲𞤣𞤫𞤲 𞤫 𞤲𞤣𞤫𞤪 𞤀𞤬𞤪𞤭𞤳 (𞤑𞤀𞤊)⹁ 𞤶𞤢𞤩𞤭𞤼𞤭 𞤬𞤮𞥅𞤤𞤮𞤼𞤭𞤪𞤮 𞥒𞥐𞥒𞥕 𞤲𞤺𞤮𞤲 𞤶𞤵𞥅𞤯𞤫 𞤘𞤭𞤲𞤫⹁ 𞤸𞤢𞤤𞤬𞤭𞤲𞤭 𞤲𞤺𞤮 𞤃𞤢𞤪𞤮𞤳.𞤑𞤮 𞤺𞤭𞤦𞤭 𞥒𞥐𞥑𞥔 𞤘𞤭𞤲𞤫 𞤴𞤫𞤯𞤢𞤲𞤮𞥅 𞤼𞤮𞥅𞤤𞤲𞤵𞤺𞤮𞤤 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲⹁ 𞤳𞤮𞤲𞤮 𞤧𞤢𞤦𞤢𞤲𞤣𞤫𞤥𞤢 𞤱𞤫𞤤𞤧𞤭𞤲’𞤣𞤢𞥄𞤪𞤫 𞤫 𞤶𞤢𞥄𞤧𞤫𞤪𞤫 𞤤𞤢𞥄𞤥𞤩𞤫 𞤘𞤭𞤲𞤫 𞤩𞤫𞤲⹁ 𞤑𞤀𞤊 𞤼𞤢𞤱𞤭 𞤴𞤮 𞤶𞤢𞤩𞤭𞤼𞤵 𞤼𞤮𞥅𞤤𞤲𞤮 𞤲𞤺𞤮𞤲 𞤶𞤵𞥅𞤯𞤫 𞤘𞤭𞤲𞤫. 𞤔𞤮𞥅𞤲𞤭 𞤬𞤮𞥅𞤤𞤮𞤼𞤭𞤪𞤢𞤤 𞤸𞤢𞤴 𞤺𞤮𞥅𞤼𞤢𞤤 𞤧𞤢𞥄𞤼𞤭𞤲𞤢𞥄𞤳𞤢 𞤘𞤭𞤲𞤫.𞤑𞤮 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤭𞤲𞥆𞤢𞥄𞤲𞤺𞤮 𞤀𞤊𞤑𞤌𞤐 𞤩𞤵𞤪𞤭 𞤸𞤭𞤼𞥆𞤵𞤣𞤫 𞤣𞤮𞤱 𞤳𞤢𞤤𞤢 𞤬𞤮𞥅𞤤𞤮𞥅𞤼𞤭𞤪𞤮 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤱𞤢𞤯𞤢𞤴𞤲𞤺𞤮 𞤀𞤬𞤪𞤭𞤳. 𞤚𞤭𞤥𞥆𞤭𞥅 𞤣𞤵𞥅𞤩𞤭 𞥖𞥗 𞤺𞤭𞤦𞤭 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤬𞤵𞤯𞥆𞤭𞥅 𞤱𞤢𞤯𞤵𞤣𞤫 𞤀𞤬𞤪𞤭𞤳. 𞤀𞤪𞤢𞤲𞤮 𞤲𞤺𞤮𞤲 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥗 𞤱𞤢𞤯𞤵𞤲𞤮𞥅 𞤸𞤢𞤳𞥆𞤵𞤲’𞤣𞤫 𞤤𞤫𞤧𞤯𞤫 𞤼𞤢𞤼𞤭 𞤨𞤫𞤼. 𞤍𞤫𞤲 𞤳𞤮 𞤅𞤵𞤣𞤢𞤲⹁ 𞤉𞤷𞤮𞤨𞤭𞥅 𞤫 𞤃𞤭𞤧𞤪𞤢(𞤉𞤶𞤭𞤨𞤼) 𞤼𞤢𞤱𞤵𞤣𞤫 𞤳𞤮 𞤸𞤫𞥅𞤱𞤵𞤲𞤮𞥅 𞤫 𞤤𞤫𞤧𞤯𞤫 𞤀𞤬𞤪𞤭𞤳 𞤲𞤮 𞤫 𞤲𞤣𞤫𞤪 𞤳𞤢𞤪𞤸𞤢𞥄𞤳𞤵 𞤉𞤪𞤮𞤨. 𞤑𞤮 𞤃𞤭𞤧𞤪𞤢 𞤰𞤫𞤼𞥆𞤵𞤲𞤮𞥅 𞤬𞤫𞤤𞤲𞤺𞤮 𞤲𞤺𞤮𞤲 𞤮𞤲𞤼𞤵𞤥𞤢.𞤙𞤀𞤂𞤍𞤋𞤃𞤉𞤈𞤉 𞤁𞤉𞤐𞤚𞤉 𞤂𞤀𞤚𞤌 𞤃𞤓𞤂𞥆𞤉𞤈𞤉 𞤀𞤊𞤑𞤌𞤐 𞥒𞥐𞥒𞥓 𞤑𞤌𞤚𞤁𞤋𞤜𞤀𞥄𞤈.𞥑𞥓 𞤅𞤭𞥅𞤤𞤮 𞥒𞥐𞥒𞥔⏰ 𞥒𞥐:𞥐𞥐 𞤑𞤌𞤚𞤁𞤋𞤜𞤀𞥄𞤈- 𞤘𞤋𞤐𞤉 𞤄𞤋𞤅𞤀𞤏𞤌𞥅𞥑𞥔 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 𞤐𞤀𞤟𞤉𞤈𞤋𞤒𞤀 – 𞤘𞤋𞤐𞤉 𞤉𞤑𞤓𞤏𞤚𞤉𞥅𞤈𞤋⏰ 𞥑𞥗:𞥐𞥐 𞤃𞤋𞤅𞤈𞤀 – 𞤃𞤌𞤟𞤀𞤃𞤄𞤋𞤑⏰ 𞥒𞥐:𞥐𞥐 𞤘𞤀𞤐𞤀 – 𞤑𞤀𞤆 𞤜𞤉𞤈 𞥑𞥕 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 𞤅𞤉𞤐𞤉𞤘𞤀𞤂 – 𞤘𞤀𞤃𞤄𞤋𞤒𞤀⏰ 𞥑𞥗:𞥐𞥐 𞤑𞤀𞤃𞤀𞤈𞤓𞤐 – 𞤘𞤋𞤐𞤉⏰ 𞥒𞥐:𞥐𞥐 𞤀𞤂𞤟𞤀𞤈𞤋 – 𞤀𞤐𞤘𞤌𞤂𞤀𞥑𞥖 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 𞤄𞤓𞤈𞤑𞤋𞤐𞤀 𞤊𞤀𞤅𞤌 – 𞤃𞤌𞤈𞤋𞤚𞤀𞤐𞤋⏰ 𞥑𞥗:𞥐𞥐 𞤚𞤓𞥅𞤐𞤓𞥅𞤅𞤀 – 𞤐𞤀𞤃𞤋𞤄𞤋𞤒𞤀⏰ 𞥒𞥐:𞥐𞥐 𞤃𞤀𞤂𞤋 – 𞤀𞤊𞤈𞤋𞤑 𞤙𞤀𞥄𞤃𞤐𞤀𞥄𞤈𞤋𞥑𞥗 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 𞤃𞤀𞤈𞤌𞤑 – 𞤚𞤀𞤐𞤅𞤀𞤐𞤋𞤒𞤀⏰ 𞥒𞥐:𞥐𞥐 𞤑𞤌𞤐𞤘𞤌 𞤑𞤋𞤐𞤡𞤀𞤡𞤀 – 𞤟𞤀𞤃𞤄𞤋𞤒𞤀𞥑𞥘 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 𞤘𞤋𞤐𞤉 𞤉𞤑𞤓𞤏𞤚𞤉𞥅𞤈𞤋 – 𞤘𞤋𞤐𞤉 𞤄𞤋𞤅𞤀𞤏𞤌𞥅⏰ 𞥑𞥗:𞥐𞥐 𞤑𞤌𞤚𞤁𞤋𞤜𞤀𞤈 – 𞤐𞤀𞤔𞤉𞤈𞤋𞤒𞤀⏰ 𞥒𞥐:𞥐𞥐 𞤃𞤋𞤅𞤈𞤀 – 𞤘𞤀𞤐𞤀𞥑𞥙 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 𞤑𞤀𞤆 𞤜𞤉𞤈 – 𞤃𞤌𞤟𞤀𞤃𞤄𞤋𞤑⏰ 𞥑𞥗:𞥐𞥐 𞤅𞤉𞤐𞤉𞤘𞤀𞤂 – 𞤑𞤀𞤃𞤀𞤈𞤓𞤐⏰ 𞥒𞥐:𞥐𞥐 𞤘𞤋𞤐𞤉 – 𞤘𞤀𞤃𞤄𞤋𞤒𞤀𞥒𞥐 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥔:𞥐𞥐 : 𞤀𞤂𞤟𞤀𞤈𞤋 – 𞤄𞤓𞤈𞤑𞤋𞤐𞤀 𞤊𞤀𞤅𞤌⏰ 𞥑𞥗:𞥐𞥐 𞤃𞤌𞤈𞤋𞤚𞤀𞤐𞤋 – 𞤀𞤐𞤘𞤌𞤂𞤀⏰ 𞥒𞥐:𞥐𞥐 𞤚𞤓𞥅𞤐𞤓𞥅𞤅𞤀 – 𞤃𞤀𞤂𞤋𞥒𞥑 𞤅𞤭𞥅𞤤𞤮 𞥒𞥐𞥒𞥔⏰𞥑𞥔:𞥐𞥐 : 𞤃𞤀𞤈𞤌𞤑 – 𞤑𞤌𞤐𞤘𞤌 𞤑𞤋𞤐𞤡𞤀𞤡𞤀⏰ 𞥑𞥗:𞥐𞥐 𞤟𞤀𞤃𞤄𞤋𞤒𞤀 – 𞤚𞤀𞤐𞤟𞤀𞤐𞤋𞤒𞤀𞥒𞥒 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥗:𞥐𞥐 𞤘𞤋𞤐𞤉 𞤉𞤑𞤓𞤏𞤚𞤉𞥅𞤈𞤋 – 𞤑𞤌𞤚𞤁𞤋𞤜𞤀𞤈⏰ 𞥑𞥗:𞥐𞥐 𞤘𞤋𞤐𞤉 𞤄𞤋𞤅𞤀𞤏𞤌 – 𞤐𞤀𞤔𞤉𞤈𞤋𞤒𞤀⏰ 𞥒𞥐:𞥐𞥐 𞤃𞤌𞤟𞤀𞤃𞤄𞤋𞤑 – 𞤘𞤀𞤐𞤀⏰ 𞥒𞥐:𞥐𞥐 𞤑𞤀𞤆 𞤜𞤉𞤏 – 𞤃𞤋𞤅𞤈𞤀𞥒𞥓 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥗:𞥐𞥐 𞤘𞤋𞤐𞤉 – 𞤅𞤉𞤐𞤉𞤘𞤀𞤂⏰ 𞥑𞥗:𞥐𞥐 𞤘𞤀𞤃𞤄𞤋𞤒𞤀 – 𞤑𞤀𞤃𞤀𞤈𞤓𞤐⏰ 𞥒𞥐:𞥐𞥐 𞤀𞤐𞤘𞤌𞤂𞤀- 𞤄𞤓𞤈𞤑𞤋𞤐𞤀 𞤊𞤀𞤅𞤌⏰ 𞥒𞥐:𞥐𞥐 𞤃𞤌𞤈𞤋𞤚𞤀𞤐𞤋 – 𞤀𞤂𞤟𞤀𞤈𞤋𞥒𞥔 𞤅𞤭𞥅𞤤𞤮 𞥒𞥐𞥒𞥔⏰ 𞥑𞥗:𞥐𞥐 𞤀𞤊𞤈𞤋𞤑 𞤙𞤀𞥄𞤃𞤐𞤀𞥄𞤈𞤋 – 𞤚𞤓𞥅𞤐𞤓𞥅𞤅𞤀⏰ 𞥑𞥗:𞥐𞥐 𞤐𞤀𞤃𞤋𞤄𞤋𞤒𞤀 – 𞤃𞤀𞤂𞤋⏰ 𞥒𞥐:𞥐𞥐 𞤚𞤀𞤐𞤟𞤀𞤐𞤋𞤒𞤀 – 𞤑𞤌𞤐𞤘𞤌 𞤑𞤋𞤐𞤡𞤀𞤡𞤀⏰ 𞥒𞥐:𞥐𞥐 𞤟𞤀𞤃𞤄𞤋𞤒𞤀 – 𞤃𞤀𞤈𞤌𞤑𞤒𞤮𞤼𞥆𞤭𞤲𞤢𞤲𞤣𞤫 𞤀𞤴𞥃𞤢 𞤅𞤮𞥅
 
𞤕𞤫𞥅𞤪𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤊𞤢𞤪𞤢𞤲𞤧𞤭 𞤫 𞤐𞤭𞥅𞤶𞤫𞤪 𞤸𞤫𞤱𞤼𞤭𞥅 𞤼𞤢𞥄𞤩𞤢𞤲𞤣𞤫 𞤸𞤫𞤧𞤫𞤪𞤫 𞤺𞤮𞥅. 𞤆𞤢𞤪𞤭 𞤬𞤭𞤩𞤭𞥅 𞤥𞤢𞤩𞥆𞤵𞤺𞤮𞤤 𞤴𞤢𞥄𞤳𞤮𞤪𞤣𞤫 𞤥𞤵𞤵𞤲 𞤲𞤣𞤫𞤲 𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤙𞤢𞥄𞤥𞤫⹁ 𞤼𞤢𞤱𞤲𞤣𞤫 ” 𞤲𞤣𞤫 𞤢𞤤𞤢𞥄 𞤸𞤢𞤲𞤣𞤫 𞤳𞤢𞤣𞤭 𞤲𞤦𞤢𞥄𞤱𞤣𞤭 𞤺𞤮𞤤𞥆𞤭𞤪𞤺𞤮𞤤 𞤲𞤮 𞤸𞤢𞥄𞤲𞤭𞤪𞤢 𞤥𞤢𞥄 𞤲𞤮 𞤲𞤣𞤫 𞤸𞤵𞥅𞤩𞤲𞤭𞤪𞤢 𞤲𞤭𞤤𞥆𞤢𞤲𞤯𞤫 𞤥𞤢𞤴𞤪𞤫”.
𞤐𞤣𞤫𞥅 𞤬𞤫𞤱𞤶𞤮𞥅𞤪𞤫 𞤲𞤣𞤫 𞤴𞤫𞤪𞤵 𞤥𞤵𞤵𞤲 𞤱𞤮𞥅𞤱𞤢𞥄⹁ 𞤲𞤮 𞤴𞤢𞤲𞤭 𞤫 𞤸𞤭𞤲𞤤𞤫 𞤐𞤭𞥅𞤶𞤫𞤪 𞤸𞤮𞤤𞥆𞤭𞤼𞤭𞥅𞤲𞤮 𞤻𞤢𞤤𞤲𞤣𞤫 𞥑𞥒 𞤄𞤮𞤱𞤼𞤮 𞤴𞤢𞤤𞤼𞤵𞤺𞤮𞤤 𞤧𞤮𞥅𞤪𞤭𞥅𞤩𞤫 𞤊𞤢𞤪𞤢𞤲𞤧𞤭 𞤧𞤢𞥄𞤳𞤭𞤼𞤢𞤲𞤮𞥅𞤩𞤫 𞤩𞤫𞤲 𞤬𞤮𞤨 𞤫 𞤲𞤣𞤫𞤪 𞤤𞤫𞤧𞤣𞤭 𞤲𞤣𞤭𞤲 𞤬𞤭𞥅 𞤸𞤢𞤩𞤵𞤺𞤮𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤯𞤮𞥅 𞤫 𞥒𞥒 𞤄𞤮𞤱𞤼𞤮.
𞤐𞤺𞤢𞥄𞤤 𞤼𞤢𞤰𞤢𞤤 𞤲𞤮 𞤴𞤢𞤲𞤭 𞤩𞤢𞥄𞤱𞤮 𞤤𞤫𞤦𞥆𞤭 𞤯𞤵𞥅𞤯𞤵𞤯𞤭 𞤫 𞤲𞤣𞤫𞤪 𞤨𞤮𞥅𞤯𞤮𞤲𞥋𞤣𞤭𞤪𞤫 𞤸𞤢𞤳𞥆𞤵𞤲𞥋𞤣𞤫 𞤊𞤢𞤪𞤢𞤲𞤧𞤭 𞤫 𞤳𞤵𞥅𞤩𞤢𞤤𞤩𞤫 𞤰𞤫𞤼𞥆𞤵𞤩𞤫 𞤤𞤢𞥄𞤥𞤵 𞤲𞤺𞤵𞤲 𞤬𞤫𞤱𞤲𞤣𞤮 𞤬𞤮𞤤𞥆𞤮 𞤲𞤺𞤮𞤲 𞤻𞤢𞤤𞤲𞤣𞤫 𞥒𞥖 𞤃𞤮𞤪𞤧𞤮.
𞤕𞤢𞤺𞥆𞤢𞤤 𞤬𞤮𞤤𞥆𞤮 𞤲𞤺𞤮𞤲⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤳𞤢 𞤤𞤢𞥄𞤥𞤵 𞤱𞤢𞤯𞥆𞤭𞤲𞤭 𞤳𞤭𞤧𞤢𞤲 𞤴𞤢𞤤𞤼𞤵𞤺𞤮𞤤 𞤫𞤥𞤦𞤫𞤪𞤫 𞥑𞥕𞥐𞥐 𞤧𞤮𞥅𞤪𞤭𞥅𞤩𞤫 𞤬𞤢𞤪𞤢𞤲𞤧𞤭𞥅𞤩𞤫 𞤢𞤷𞥆𞤭𞤼𞤢𞤲𞤮𞥅𞤩𞤫 𞤫 𞤤𞤫𞤴𞤣𞤭 𞤲𞤣𞤭𞤲 𞤬𞤭𞥅 𞤸𞤢𞤩𞤵𞤺𞤮𞤤 𞤶𞤭𞤸𞤢𞤣𞤮𞥅𞤩𞤫 𞤩𞤫𞤲⹁ 𞤩𞤫 𞤬𞤭𞤪𞤼𞤭 𞤳𞤢𞤣𞤭 𞤳𞤢𞥄𞤤𞤣𞤭𞤤𞤫 𞤳𞤮𞤲𞤵𞤴𞤢𞤲𞤳𞤮𞥅𞤶𞤫 𞤯𞤵𞥅𞤯𞤵𞤯𞤫 𞤯𞤫 𞤩𞤫 𞤬𞤭𞤩𞤵𞤣𞤵𞤲𞤮 𞤫 𞤆𞤢𞤪𞤭.
𞤑𞤢 𞤼𞤭𞤥𞥆𞤮𞥅𞤣𞤫 𞤔𞤵𞤳𞤮⹁ 𞤤𞤢𞥄𞤥𞤵 𞤧𞤮𞥅𞤪𞤭 𞤲𞤺𞤵𞤲 𞤸𞤮𞤤𞥆𞤭𞤼𞤵𞤲𞤮 𞤳𞤢𞤣𞤭 𞤪𞤢𞤯𞤢𞤤 𞤅𞤭𞤤𞤾𞤫𞤲 𞤋𞤼𞤫⹁ 𞤴𞤢𞥄𞤳𞤮𞤪𞤢𞥄𞤯𞤮 𞤊𞤢𞤪𞤢𞤲𞤧𞤭 𞤮𞤲 𞤐𞤭𞥅𞤶𞤫𞤪.  𞤌𞤲 𞤤𞤵𞤼𞥆𞤵𞤲𞤮 𞤲𞤮 𞤩𞤭𞤰𞤢𞥄 𞤳𞤢 𞤲𞤣𞤫𞤪 𞤴𞤢𞥄𞤳𞤮𞤪𞤣𞤫 𞤳𞤮 𞤩𞤢𞤣𞤲𞤭 𞤤𞤫𞤱𞤪𞤵 𞤧𞤭 𞤮 𞤱𞤢𞥄𞤱𞤭 𞤴𞤢𞤤𞤼𞤵𞤣𞤫.
𞤙𞤢𞤤𞤲𞤣𞤫 𞥓𞥐 𞤃𞤮𞤪𞤧𞤮⹁ 𞤥𞤢𞥄𞤶𞤮 𞤱𞤵𞤤𞤵𞤲𞥋𞤺𞤮 𞤸𞤵𞥅𞤤𞤢𞤲𞥆𞤮𞥅𞤲𞤺𞤮 𞤴𞤢𞥄𞤳𞤮𞤪𞤣𞤫 𞤊𞤢𞤪𞤢𞤲𞤧𞤭 𞤲𞤣𞤫𞤲 𞤱𞤢𞤴𞤤𞤭𞥅 𞤱𞤮𞤲𞤼𞤭 𞤶𞤵𞤪𞤢𞤤 𞤲𞤫𞥅𞤩𞤵𞤲𞥋𞤺𞤢𞤤 𞤸𞤢𞥄 𞤴𞤢𞤱𞤼𞤭 𞤳𞤮 𞤩𞤵𞤪𞤭 𞤲𞤶𞤢𞤥𞤤𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫.
𞤐𞤮 𞤶𞤵𞤲𞥆𞤭𞤼𞤢𞤤 𞤐𞤭𞥅𞤶𞤫𞤪 𞤲𞤺𞤢𞤤 𞤴𞤢𞤥𞤭𞤪𞤲𞤮𞥅 𞤲𞤮𞤲⹁ 𞤳𞤮 𞤫 𞤥𞤢𞤱𞤲𞤣𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥒𞥒 𞤄𞤮𞤱𞤼𞤮⹁ 𞤧𞤮𞥅𞤪𞤭𞥅𞤩𞤫 𞤊𞤢𞤪𞤢𞤲𞤧𞤭 𞤧𞤢𞤳𞥆𞤭𞤼𞤭𞥅𞤩𞤫 𞤩𞤫𞤲 𞤭𞤱𞤭 𞤐𞤭𞥅𞤶𞤫𞤪. 
𞤑𞤢 𞤸𞤮𞤣𞥆𞤭𞤪𞤢𞤲𞤢𞤯𞤢𞥄 𞤱𞤮𞥅 𞤥𞤢𞥄𞤴𞤣𞤫⹁ 𞤢 𞤸𞤫𞤱𞤼𞤮𞤴𞤢𞤴 𞤯𞤮𞤲
𞤅𞤵𞤳𞤢𞥄𞤩𞤫 𞤺𞤭𞤲𞤫𞤲𞤢𞥄𞤩𞤫 𞤯𞤭𞤯𞤮⹁ 𞤪𞤫𞤱𞤪𞤵𞤩𞤫 𞤐𞤭𞤳𞤢𞤪𞤢𞤺𞤵𞤱𞤢 𞤢𞤪𞤭 𞤀𞤥𞤫𞤪𞤭𞤳 𞤱𞤮𞤲𞤭 𞤳𞤮 𞤱𞤫𞤪𞤤𞤢𞤱𞤢𞤤 𞤼𞤢𞤨𞥆𞤭 𞤸𞤢𞤲𞤳𞤭 𞤫 𞤥𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥒𞥒 𞤄𞤮𞤱𞤼𞤮 𞥒𞥐𞥒𞥓⹁ 𞤸𞤢𞤪𞤭 𞤸𞤭𞤩𞤫 𞤴𞤢𞤸𞤵𞤣𞤫 𞤶𞤵𞥅𞤤𞤮𞤴𞤺𞤢𞤮𞤤 𞤶𞤵𞤥𞤢.
𞤘𞤮𞥅𞤼𞤮 𞤮𞤲 𞤥𞤢𞥄𞤴𞤭 𞤯𞤮𞤲 𞤫 𞤯𞤮𞤲. 𞤌𞤴𞤢 𞤮𞤲⹁ 𞤳𞤮 𞤳𞤢 𞤧𞤢𞤬𞤪𞤮𞤪𞤣𞤫 𞤩𞤵𞥅𞤩𞤼𞤮𞤴𞤭. 𞤐𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤭𞥅 𞤫 𞤧𞤢𞤸𞤪𞤫 𞤱𞤭𞤴𞤫𞤼𞤫𞥅𞤲𞤣𞤫 𞤊𞤫𞤣𞤫𞤪𞤢𞤤 𞤏𞤫𞥊𞤴 𞤸𞤭𞤳𞥆𞤮𞤪𞤲𞤣𞤫 𞤫𞤥𞤦𞤫𞤪𞤫 𞤳𞤭𞤤𞤮𞥅𞤶𞤭 𞥓𞥕 𞤳𞤢 𞤻𞤢𞥄𞤥𞤲𞤢𞥄𞤪𞤭 𞤅𞤭𞤴𞤢𞤼𞤮𞤤⹁ 𞤺𞤢𞤤𞥆𞤵𞥅𞤪𞤫 𞤥𞤢𞤱𞤲𞤣𞤫 𞤣𞤭𞥅𞤱𞤢𞤤 𞤏𞤢𞥃𞤭𞤽𞤼𞤮𞤲 𞤲𞤺𞤢𞤤.
𞤀𞤪𞤢𞤲𞤮 𞤮𞤲⹁ 𞤲𞤮 𞤭𞤲𞥆𞤫𞥅 𞤓𞤧𞤥𞤢𞥄𞤲𞤭 𞤔𞤢𞤤𞥆𞤮. 𞤑𞤮 𞤮 𞤶𞤭𞤦𞤭𞤲𞤢𞤲𞤣𞤫 𞤃𞤢𞥄𞤥𞤵𞤲⹁ 𞤘𞤭𞤲𞤫. 𞤸𞤢𞤪𞤭 𞤴𞤢𞤱𞤼𞤢𞥄𞤤𞤭 𞤶𞤮𞤲𞤼𞤫 𞤼𞤢𞤼𞤭 𞤺𞤭𞤦𞤭 𞤮 𞤸𞤫𞤱𞤼𞤭 𞤀𞤥𞤫𞤪𞤭𞤳. 𞤍𞤭𞤯𞤢𞤩𞤮 𞤮𞤲 𞤳𞤮 𞤃𞤵𞤸𞤢𞤥𞥆𞤢𞤣𞤵 𞤄𞤢𞤴𞤭𞤤𞥆𞤮 𞤔𞤢𞤤𞥆𞤮 𞤭𞤲𞥆𞤫𞤼𞤫𞥅⹁ 𞤶𞤭𞤦𞤭𞤲𞤢𞥄𞤯𞤮 𞤳𞤮𞤴𞤭𞤲 𞤫 𞤲𞤣𞤫𞤪 𞤤𞤫𞤧𞤣𞤭 𞤘𞤭𞤲𞤫. 𞤑𞤢𞤲𞤳𞤮 𞤲𞤮𞤲⹁ 𞤼𞤢𞤱𞤭 𞤮 𞤸𞤵𞥅𞤩𞤭𞤲𞤢𞥄𞤤𞤭 𞤸𞤢𞤴 𞤻𞤢𞤤𞥆𞤢𞤤 𞤧𞤮 𞤮 𞤸𞤢𞤱𞤪𞤭 𞤫 𞤤𞤢𞤶𞤢𞤤 𞤥𞤢𞤳𞥆𞤮 𞤲𞤺𞤢𞤤.
𞤒𞤮 𞤀𞤤𞤤𞤢 𞤴𞤵𞤪𞤥𞤫 𞤩𞤫𞥅 𞤧𞤵𞤳𞤢𞥄𞤩𞤫 𞤴𞤢𞥄𞤬𞤮𞥅𞤩𞤫 𞤧𞤫𞤥𞤦𞤭𞤲𞤢 𞤴𞤭𞤥𞤩𞤫 𞤥𞤢𞤩𞥆𞤫 𞤩𞤫 𞤲𞤮 𞤩𞤫 𞤱𞤢𞥄𞤱𞤢 𞤥𞤵𞤻𞥆𞤮𞤪𞤣𞤫.
 
𞤚𞤢𞤨𞥆𞤵𞤯𞤮 𞤮𞤲 𞤩𞤫𞥅 𞤧𞤵𞤳𞤢𞥄𞤩𞤫 𞤯𞤭𞤯𞤮⹁ 𞤲𞤢𞤩𞤢𞤲𞤮 𞤳𞤢𞤻𞤵𞤲 𞤳𞤢𞤣𞤭 𞤳𞤢 𞤧𞤢𞤬𞤪𞤮𞤪𞤣𞤫. 𞤀𞤲𞤣𞤢𞥄𞤳𞤢 𞤼𞤢𞤸𞤮 𞤧𞤮 𞤼𞤢𞤱𞤭𞥅 𞤸𞤢𞤪𞤭 𞤮𞤥𞤮 𞤫 𞤧𞤢𞤺𞤮 𞤥𞤢𞤳𞥆𞤮 𞤬𞤫𞤱𞤲𞤣𞤮 𞤮 𞤸𞤢𞤱𞤪𞤭 𞤫 𞤩𞤫𞥅 𞤧𞤵𞤳𞤢𞥄𞤩𞤫 𞤯𞤭𞤯𞤮. 𞤆𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤲𞤮 𞤼𞤢𞤧𞤳𞤢𞥄𞤣𞤫 𞤯𞤢𞤩𞥆𞤭𞤼𞤢 𞤧𞤮𞤥𞤦𞤮 𞤲𞤺𞤮𞥅 𞤥𞤢𞤧𞤭𞥅𞤦𞤮. 𞤑𞤮𞤲𞤮 𞤫 𞤧𞤫𞥅𞤣𞤭𞤼𞤢𞤤 𞤼𞤢𞤱𞤢𞤲𞤮𞥅𞤩𞤫 𞤲𞤺𞤢𞥄𞤤 𞤳𞤢𞤱𞤪𞤢𞤤⹁ 𞤱𞤫𞤪𞤤𞤢𞤱𞤢𞤤 𞤲𞤺𞤢𞤤 𞤧𞤫𞤤𞤵 𞤤𞤢𞥄𞤱𞤮𞤤 𞤲𞤺𞤮𞤤 𞤲𞤮 𞤵𞥅𞤴𞤵𞤣𞤫⹁ 𞤢𞤪𞤭 𞤼𞤢𞤨𞥆𞤭 𞤧𞤵𞤳𞤢𞥄𞤩𞤫 𞤩𞤫𞤲.
𞤂𞤫𞤧𞤣𞤭 𞤀𞤲𞤺𞤮𞤤𞤢𞥄 𞤲𞤣𞤭𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤲𞤣𞤭 𞤧𞤮𞤪𞤼𞤮𞤼𞤮 𞤫 𞤥𞤮𞤶𞤮𞤦𞤫𞤪𞤫 𞤌𞤆𞤉𞤑 𞤲𞤣𞤫𞤲 𞤧𞤢𞤦𞤵 𞤴𞤫𞤣𞥆𞤮𞤲𞤣𞤭𞤪𞤢𞤤 𞤴𞤢𞤲𞤵𞤲’𞤺𞤢𞤤 𞤬𞤭𞥅 𞤫𞤥𞤦𞤫𞤪𞤫 𞤰𞤮𞥅𞤺𞤢𞤲𞤣𞤫 𞤸𞤢𞤨𞥆𞤢𞥄𞤲𞤣𞤫 𞤸𞤮𞥅𞤪𞤫 𞤤𞤫𞤧𞤣𞤭 𞤳𞤢𞤤𞤢.𞤍𞤵𞤥 𞤱𞤢𞤯𞤭𞥅 𞤷𞤢𞤺𞥆𞤢𞤤 𞤬𞤫𞤱𞤶𞤮𞥅𞤪𞤫 𞤲𞤣𞤫 𞤰𞤫𞤼𞥆𞤭 𞤯𞤵𞤲⹁ 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤲𞤣𞤫 𞤤𞤢𞤪𞤫 𞥑𞥓 𞤫 𞤧𞤢𞤦𞤮𞤲’𞤣𞤭𞤪𞤢𞥄𞤶𞤫 𞤥𞤵𞤵𞤲 𞥑𞥐⹁ 𞤲𞤺𞤢𞤥 𞤵𞤧𞤼𞤵𞤺𞤮𞤤 𞤰𞤮𞥅𞤺𞤵𞤺𞤮𞤤 𞤲𞤫𞤦𞥆𞤢𞤥 𞤳𞤵𞤩𞥆𞤢𞤥 𞤬𞤭𞥅 𞤲𞤮 𞤷𞤮𞤺𞥆𞤵 𞤥𞤢𞤶𞥆𞤢𞤲 𞤩𞤫𞤴𞤣𞤮𞤪𞤢.𞤉 𞤲𞤣𞤫𞤪 𞤁𞤵𞤦𞤵𞤲𞤫 𞥓𞥐 𞤦𞤢𞤪𞤭𞤤𞤶𞤭 𞤳𞤵𞤩𞥆𞤢𞤥⹁ 𞤯𞤭 𞤌𞤆𞤉𞤑 𞤰𞤮𞥅𞤺𞤢𞤼𞤢 𞤫 𞤻𞤢𞤤𞥆𞤢𞤤⹁ 𞤀𞤲𞤺𞤮𞤤𞤢 𞤼𞤵𞤲 𞤴𞤢𞤤𞤼𞤭𞤲𞤢𞤴 𞤦𞤢𞤪𞤭𞤤𞤶𞤭 𞤣𞤵𞤦𞤵𞤲𞤫𞤪𞤫 𞤱𞤮𞥅𞤼𞤫𞤪𞤫 𞤫 𞤳𞤮 𞤬𞤢𞤱𞤭.𞤘𞤭𞤦𞤭 𞤲𞤺𞤢𞥄𞤤 𞤳𞤵𞤥𞤨𞤭𞤼𞤢𞤤 𞤴𞤢𞤤𞤼𞤭⹁ 𞤷𞤮𞤺𞥆𞤵 𞤳𞤵𞤩𞥆𞤢𞤥 𞤯𞤢𞤥 𞤶𞤭𞤨𞥆𞤮𞤪𞤭𞥅 𞤩𞤵𞤪𞤭 𞤁𞤢𞤤𞤢 𞤺𞤮𞥅𞤼𞤮⹁ 𞤶𞤮𞥅𞤲𞤭 𞤦𞤢𞤪𞤭𞤤 𞤸𞤫𞤱𞤼𞤭𞥅 𞤁𞤢𞤤𞤢 𞥗𞥘⹁𞥕.𞤔𞤢𞥄𞤺𞤮𞤪𞤯𞤮 𞤀𞤲𞤺𞤮𞤤𞤢𞥄 𞤮𞤲 𞤳𞤢 𞤳𞤵𞤩𞥆𞤢𞤥 𞤫 𞤳𞤢 𞤲𞤺𞤢𞤤𞤵𞥅𞤶𞤭 𞤤𞤫𞤴𞤣𞤭 𞤸𞤮𞤤𞥆𞤭 𞤱𞤮𞤲𞤣𞤫 𞤀𞤲𞤺𞤮𞤤𞤢𞥄 𞤸𞤫𞤩𞤢𞤼𞤢𞥄 𞤸𞤢𞤴 𞤬𞤵𞤧 𞤫 𞤤𞤵𞤼𞥆𞤵𞤺𞤮𞤤 𞤫 𞤲𞤣𞤫𞤪 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫. 𞤊𞤭𞥅 𞤲𞤮 𞤥𞤫𞤲 𞤸𞤭𞤱𞤭𞤪𞤢 𞤳𞤫𞤩𞤫 𞤢𞤥𞤫𞤲⹁ 𞤥𞤫𞤲 𞤬𞤭𞤩𞤭𞥅 𞤧𞤮𞤪𞤼𞤢𞤺𞤮𞤤. 𞤅𞤭 𞤥𞤫𞤲 𞤤𞤵𞤼𞥆𞤭𞥅 𞤫 𞤌𞤆𞤉𞤑⹁ 𞤸𞤢𞤪𞤢𞤴 𞤳𞤮 𞤦𞤫𞥅 𞤀𞤲𞤺𞤮𞤤𞤢𞥄 𞤵𞤧𞤼𞤢 𞤰𞤮𞥅𞤺𞤢𞤲𞤣𞤫 𞤥𞤵𞤵𞤲 𞤲𞤣𞤫𞤲⹁ 𞤯𞤵𞤥 𞤤𞤫 𞤲𞤮 𞤤𞤵𞥅𞤲𞤣𞤭𞥅 𞤲𞤵𞤬𞤮𞥅𞤪𞤫 𞤫 𞤳𞤢𞥄𞤤𞤣𞤭𞤤𞤫 𞤢𞤥𞤫𞤲.𞤑𞤮 𞤀𞤲𞤺𞤮𞤤𞤢𞥄 𞤫 𞤐𞤢𞤶𞤫𞤪𞤭𞤴𞤢 𞤱𞤮𞤲𞤭 𞤤𞤫𞤧𞤯𞤫 𞤩𞤵𞤪𞤢𞤴𞤯𞤫 𞤴𞤢𞤤𞤼𞤭𞤲𞤣𞤫 𞤳𞤵𞤩𞥆𞤢𞤥 𞤫 𞤲𞤣𞤫𞤪 𞤀𞤬𞤪𞤭𞤳 𞤂𞤢𞤸𞤫𞥅𞤪𞤭. 𞤍𞤫𞥅 𞤤𞤫𞤧𞤯𞤫 𞤯𞤭𞤯𞤭 𞤥𞤫𞥅𞤯𞤢𞥄 𞤱𞤫𞤤𞤼𞤮𞤪𞤣𞤫 𞤤𞤢𞤲𞤣𞤫𞥅𞤣𞤫 𞤴𞤮 𞤯𞤫 𞤵𞤴𞤼𞤵 𞤴𞤢𞤤𞤼𞤭𞤲𞤺𞤮𞤤 𞤳𞤵𞤩𞥆𞤢𞤥 𞤬𞤫𞤱𞤲𞤣𞤮 𞤳𞤢 𞤯𞤫 𞤩𞤵𞤪𞤭 𞤫 𞤸𞤢𞤼𞤮𞤲𞤶𞤭𞤲𞤣𞤫 𞤫 𞤷𞤫𞥅𞤣𞤫 𞤶𞤢𞤲𞤢𞤲𞤫.𞤀𞤲𞤺𞤮𞤤𞤢𞥄⹁ 𞤤𞤫𞤧𞤣𞤭 𞤼𞤢𞤱𞤢𞤲𞤮𞥅𞤲𞤣𞤭 𞤫 𞤌𞤆𞤉𞤑 𞤩𞤵𞤪𞤭𞥅 𞤣𞤵𞥅𞤩𞤭 𞥑𞥖⹁ 𞤱𞤮𞤲𞤢𞥄 𞤲𞤣𞤭 𞤢𞤪𞤢𞤲𞤭𞤪𞤭 𞤫 𞤴𞤢𞤤𞤼𞤵𞤺𞤮𞤤 𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫. 𞤉𞤳𞤱𞤢𞤼𞤫𞥅𞤪𞤭⹁ 𞤉𞤲𞤣𞤮𞤲𞤫𞥅𞤧𞤭𞤴𞤢 𞤫 𞤑𞤢𞤼𞤢𞤪⹁ 𞤬𞤮𞤨 𞤱𞤢𞤯𞤭𞥅𞤲𞤮 𞤯𞤵𞤥.
𞤌𞤆𞤉𞤑 (OPEC – OPEP) 𞤳𞤮 𞤥𞤮𞤶𞤮𞤦𞤫𞤪𞤫 𞤤𞤫𞤧𞤯𞤫 𞤦𞤵𞤪𞤼𞤭𞤲𞤢𞤴𞤯𞤫 𞤥𞤢𞤤𞥆𞤢 𞤴𞤢𞤤𞤼𞤭𞤲𞤢𞤴𞤯𞤫 𞤳𞤵𞤩𞥆𞤢𞤥 𞤴𞤫𞥅𞤴𞤢 𞤳𞤢 𞤶𞤢𞤲𞤢𞤲𞤭𞤪𞤭. 𞤑𞤮 𞤄𞤢𞤿𞤣𞤢𞥄𞤣⹁ 𞤤𞤢𞥄𞤥𞤮𞤪𞤣𞤫 𞤋𞤪𞤢𞤳⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤧𞤭𞤲𞤷𞤢𞥄. 𞤑𞤮 𞤤𞤫𞤴𞤯𞤫 𞤶𞤮𞤱𞤭 𞤧𞤭𞤷𞤵𞤲𞤮𞥅 𞤲𞤣𞤫. 𞤍𞤫𞤲 𞤳𞤮 𞤋𞤪𞤢𞤲⹁ 𞤋𞤪𞤢𞤳⹁ 𞤑𞤵𞤱𞤢𞤴𞤼⹁ 𞤅𞤢𞤱𞤵𞤣𞤭𞥅 𞤫 𞤜𞤫𞤲𞤫𞤧𞤵𞤱𞤫𞤤𞤢. 𞤑𞤮𞤲𞤮 𞤢𞤣𞤮 𞤀𞤲𞤺𞤮𞤤𞤢𞥄 𞤧𞤮𞤪𞤼𞤢𞥄𞤣𞤫⹁ 𞤳𞤮 𞤤𞤫𞤴𞤯𞤫 𞥑𞥓 𞤼𞤢𞤱𞤢𞥄 𞤫 𞤲𞤶𞤵𞤩𞥆𞤵𞤣𞤭 𞤣𞤭𞤲. 𞤒𞤭𞥅𞤤𞤭𞤪𞤣𞤫 𞤲𞤣𞤫𞤲 𞤲𞤮 𞤶𞤮𞤯𞥆𞤭𞤲𞤢𞥄 𞤜𞤭𞤴𞤫𞤲⹁ 𞤤𞤢𞥄𞤥𞤮𞤪𞤣𞤫 𞤌𞤧𞤼𞤪𞤭𞤴𞤢.
𞤚𞤢𞤦𞤢𞤤𞤣𞤫 𞤸𞤵𞤥𞤨𞤭𞤼𞤭𞤳𞤫 𞤱𞤮𞤲𞤣𞤫𞤥𞤢 𞤧𞤮𞥅𞤪𞤭𞥅𞤩𞤫 𞤺𞤭𞤲𞤫 𞤩𞤫𞤲 𞤬𞤮𞤨 𞤲𞤮 𞤲𞤮𞤣𞥆𞤭𞤼𞤢𞥄 𞤳𞤢 𞤣𞤢𞥄𞤳𞤮𞤪𞤯𞤫. 𞤑𞤮 𞤸𞤢𞤲𞤳𞤭 𞤫 𞤲𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥐 𞤄𞤮𞤱𞤼𞤮⹁ 𞤑𞤵𞥅𞤩𞤢𞤤𞥆𞤮 𞤋𞤦𞤪𞤢𞥄𞤸𞤭𞥅𞤥𞤢 𞤄𞤢𞤲𞤺𞤵𞤪𞤢⹁ 𞤢𞤪𞤣𞤭𞥅𞤯𞤮 𞤥𞤢𞤱𞤯𞤮 𞤑𞤮𞤲𞤭 𞤘𞤭𞤲𞤫 𞤯𞤭𞤲 𞤲𞤫𞤤𞤣𞤭 𞤷𞤢𞤼𞤫 𞤧𞤮𞥅𞤪𞤭 𞤯𞤫𞤲 𞤬𞤮𞤨 𞤲𞤺𞤢𞥄𞤤 𞤳𞤮𞤤𞥆𞤭𞤼𞤢𞤤.𞤑𞤢𞤤𞤢 𞤧𞤮𞤪𞤭𞥅𞤶𞤮⹁ 𞤬𞤮𞤼𞤭 𞤧𞤭 𞤳𞤮 𞤴𞤢𞤸𞤵𞤲𞤮𞥅𞤯𞤮 𞤺𞤵𞤪𞤼𞤫⹁ 𞤫 𞤭𞤥𞥆𞤭𞤲𞤢𞤲𞤮𞥅𞤯𞤮 𞤥𞤢𞤤𞥆𞤢 𞤲𞤫𞤤𞤢𞤲𞤮𞥅𞤯𞤮 𞤳𞤢 𞤣𞤮𞤱𞤪𞤭 𞤫 𞤳𞤢 𞤶𞤢𞤲𞤢𞤲𞤭𞤪𞤭⹁ 𞤲𞤮 𞤲𞤮𞤣𞥆𞤭𞤼𞤢𞥄 𞤴𞤮 𞤢𞤪𞤼𞤵 𞤳𞤭𞤧𞤢𞤲. 𞤸𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤭𞤼𞥆𞤭𞤲𞤼𞤭𞤲𞤢𞥄𞤳𞤢. 𞤖𞤢𞤴 𞤶𞤮𞤺𞤫𞤥𞤢𞥄𞤩𞤫 (𞤧𞤢𞤲𞤣𞤢𞤪𞤥𞤢𞥄𞤩𞤫) 𞤩𞤫𞤲 𞤯𞤢𞤤𞤢𞥄𞤳𞤢 𞤫 𞤲𞤺𞤢𞥄𞤤 𞤲𞤮𞤣𞥆𞤭𞤼𞤢𞤤.𞤑𞤢𞤤𞤢 𞤧𞤮𞥅𞤪𞤭𞥅𞤶𞤮 𞤤𞤵𞥅𞤲𞤣𞤭𞥅𞤯𞤮 𞤲𞤣𞤫𞥅 𞤴𞤢𞤥𞤭𞤪𞤮𞥅𞤪𞤫⹁ 𞤳𞤢𞤲𞤳𞤮 𞤫 𞤸𞤮𞥅𞤪𞤫𞥅𞤶𞤮 𞤥𞤢𞤳𞥆𞤮 𞤮𞤲⹁ 𞤩𞤫 𞤸𞤮𞤤𞥆𞤫𞤼𞤫 𞤼𞤢𞤤𞥆𞤢𞤤-𞤤𞤢𞤳𞥆𞤫 𞤥𞤵𞤵𞤲.𞤑𞤮𞤤𞥆𞤭𞤼𞤢𞤤 𞤲𞤺𞤢𞤤 𞤩𞤢𞤲𞤺𞤭𞤲𞤢𞥄𞤤𞤭 𞤧𞤮𞤥𞤦𞤮 𞤳𞤮 𞤧𞤮𞥅𞤪𞤭𞥅𞤩𞤫 𞤲𞤮𞤣𞥆𞤭𞤼𞤭𞤪𞤢𞥄.𞤐𞤮 𞤶𞤢𞤪𞤭 𞤢𞤲𞤣𞤭𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤲𞤣𞤫𞥅 𞤴𞤢𞤥𞤭𞤪𞤮𞥅𞤪𞤫 𞤲𞤮 𞤢𞤪𞤭 𞤩𞤢𞥄𞤱𞤮 𞤬𞤫𞤼𞥆𞤢𞥄𞤲𞤺𞤮 𞤤𞤮𞥅𞤱𞤯𞤫 𞤳𞤵𞤩𞥆𞤢𞤥 𞤱𞤢𞤯𞤵𞤲𞥋𞤺𞤮 𞤼𞤮 𞤘𞤫𞤲𞤣𞤢𞤤 𞤑𞤢𞤤𞤵𞤥 𞤫 𞤖𞤮𞤪𞤦𞤭𞤪𞥆𞤫 𞤲𞤮 𞤱𞤫𞥅𞤼𞤵𞤣𞤫 𞤀𞥄𞤩𞤵𞤲𞥋𞤣𞤫. 𞤅𞤮𞤥𞤦𞤮 𞤲𞤺𞤮𞥅 𞤬𞤫𞤼𞥆𞤢𞥄𞤲𞤺𞤮 𞤢𞤲𞤣𞤢𞥄𞤳𞤢 𞤼𞤢𞤸𞤮. 𞤐𞤢𞤲𞥆𞤢𞤲𞤼𞤫𞥅𞤶𞤭 𞤥𞤢𞤤𞥆𞤢 𞤸𞤢𞥄𞤤𞤢-𞤸𞤢𞤤𞤼𞤢𞥄𞤶𞤭 𞤯𞤵𞥅𞤯𞤵𞤯𞤭 𞤲𞤮 𞤶𞤵𞤲𞤶𞤫𞥅𞤣𞤫 𞤤𞤮𞤤𞥆𞤭𞤲𞤫𞥅 𞤳𞤢 𞤸𞤢𞤳𞤼𞤭𞤧𞤵 𞤫 𞤳𞤢 𞤣𞤫𞤲𞤼𞤫 𞤸𞤮𞥅𞤪𞤫 𞤳𞤮 𞤧𞤢𞤦𞤭𞤲𞤭 𞤬𞤫𞤼𞥆𞤢𞥄𞤲𞤺𞤮 𞤲𞤺𞤮𞤲. 𞤄𞤭𞤲𞥆𞤢𞤥𞤢𞥄 𞤤𞤫 𞤤𞤢𞥄𞤥𞤵 𞤲𞤺𞤵𞤲 𞤴𞤢𞤤𞤼𞤢𞥄𞤤𞤭 𞤴𞤫𞤱𞤼𞤭 𞤴𞤭𞤥𞤩𞤫 𞤩𞤫𞤲 𞤳𞤮 𞤤𞤢𞥄𞤩𞤭 𞤸𞤮𞥅𞤪𞤫 𞤬𞤫𞤼𞥆𞤢𞥄𞤲𞤺𞤮 𞤲𞤺𞤮𞤲⹁ 𞤲𞤢𞤲𞥆𞤢𞤲𞤼𞤫𞥅𞤶𞤭 𞤯𞤭𞤲 𞤤𞤢𞤴𞤢𞤴 𞤼𞤵𞤲.𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤲𞤺𞤢𞥄𞤤 𞤲𞤮𞤣𞥆𞤭𞤼𞤢𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲⹁ 𞤼𞤢𞤦𞤭𞤲𞤼𞤭𞤲𞤢𞤴 𞤴𞤭𞤥𞤩𞤫 𞤩𞤫𞤲 𞤫 𞤥𞤭𞥅𞤶𞤮𞥅𞤶𞤭 𞤯𞤭 𞤥𞤭 𞤱𞤮𞥅𞤲𞤣𞤵𞤲𞤮𞥅 𞤫 𞤥𞤵𞤵𞤲⹁ 𞤼𞤫𞤽𞤼𞤭𞤲𞤭𞥅 𞤩𞤢𞥄𞤱𞤮 𞤴𞤫𞤱𞤼𞤫𞤪𞤫 𞤲𞤣𞤫 𞤸𞤮𞥅𞤪𞤫𞥅𞤶𞤮 𞤶𞤵𞤲𞥆𞤼𞤢𞤤 𞤲𞤺𞤢𞤤⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤱𞤢𞤯𞤭 𞤸𞤢𞤲𞤳𞤭 𞤫 𞤐𞤶𞤫𞤧𞤤𞤢𞤪𞤫.
𞤂𞤮𞥅𞤱𞤯𞤫 𞤳𞤵𞤩𞥆𞤢𞤥 𞤲𞤮 𞤬𞤫𞤼𞥆𞤭 𞤳𞤮𞤲𞤢𞥄𞤳𞤭𞤪𞤭⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤘𞤭𞤲𞤫. 𞤍𞤵𞤥 𞤳𞤮 𞤫 𞤈𞤫𞤬𞤦𞤭𞥅𞤪𞤫 𞤲𞤮 𞤱𞤫𞥅𞤼𞤵𞤣𞤫 𞤀𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥑𞥘 𞤄𞤮𞤱𞤼𞤮 𞤱𞤢𞤯𞤭 𞤳𞤢 𞤘𞤫𞤲𞤣𞤢𞤤 𞤑𞤢𞤤𞤵𞤥. 𞤂𞤢𞥄𞤥𞤵 𞤲𞤺𞤵𞤲 𞤢𞤲𞤣𞤭𞤲𞤢𞥄𞤤𞤭 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤮𞤥𞤦𞤮 𞤬𞤫𞤼𞥆𞤢𞥄𞤲𞤺𞤮 𞤲𞤺𞤮𞤲. 𞤑𞤮𞤲𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤳𞤢 𞤳𞤵𞤥𞤨𞤭𞤼𞤫 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤴𞤭𞤥𞤩𞤫 𞥑𞥓 𞤲𞤮 𞤥𞤢𞥄𞤴𞤭. 𞤖𞤮𞥅𞤪𞤫 𞤯𞤵𞤥⹁ 𞤳𞤮 𞤩𞤢𞤣𞤲𞤭 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 𞤲𞤮 𞤦𞤢𞤪𞤥𞤭. 𞤄𞤮𞤲𞥆𞤫 𞤥𞤢𞤱𞤯𞤫 𞤳𞤢𞤣𞤭 𞤱𞤢𞤯𞤭. 


𞤊𞤫𞤼𞥆𞤢𞤲𞤺𞤮 𞤲𞤺𞤮𞤲 𞤭𞤥𞥆𞤭𞤲𞥆𞤮 𞤺𞤭𞥅𞤼𞤭𞤤 𞤥𞤢𞤱𞤲𞤺𞤭𞤤 𞤲𞤺𞤭 𞤻𞤭𞤬𞤭𞤲𞤮𞥅𞤩𞤫 𞤩𞤫𞤲 𞤱𞤢𞥄𞤱𞤢𞥄𞤤𞤭 𞤸𞤵𞤩𞤭𞤲𞥋𞤣𞤢𞥄𞤣𞤫 𞤬𞤫𞤧 𞤼𞤢𞤸𞤮. 𞤑𞤮𞤲𞤮 𞤴𞤮𞤺𞤢 𞤫 𞤤𞤫𞤴𞤯𞤫 𞤳𞤫𞥅𞤪𞤲𞤵𞤣𞤵𞤯𞤫 𞤫 𞤘𞤭𞤲𞤫 𞤱𞤢𞤲𞤮 𞤃𞤢𞤤𞤭 𞤫 𞤅𞤫𞤲𞤫𞤺𞤢𞤤 𞤢𞤣𞥆𞤭𞥅 𞤬𞤢𞥄𞤦𞤮𞤼𞤮𞥅𞤩𞤫. 


𞤘𞤭𞥅𞤼𞤭𞤤 𞤲𞤺𞤭𞤤 𞤪𞤮𞤴𞤼𞤭𞤲𞤭 𞤳𞤵𞤩𞤫𞥅𞤶𞤫 𞤯𞤵𞥅𞤯𞤵𞤯𞤫 𞤫 𞤲𞤣𞤫𞤪 𞤑𞤢𞤤𞤵𞤥. 𞤒𞤭𞤥𞤩𞤫 𞤯𞤵𞥅𞤯𞤵𞤯𞤫 𞤣𞤮𞤺𞤭𞥅 𞤷𞤵𞥅𞤯𞤭 𞤥𞤵𞤵𞤲 𞤬𞤢𞥄𞤦𞤼𞤭𞤲𞤮𞤴𞤭𞤳𞤫 𞤳𞤢 𞤧𞤫𞤪𞤢𞥄𞤪𞤭. 𞤂𞤢𞥄𞤥𞤵 𞤘𞤭𞤲𞤫 𞤲𞤺𞤵𞤲 𞤴𞤢𞤥𞤭𞤪𞤭𞥅 𞤥𞤢𞤩𞥆𞤵𞤺𞤮𞤤 𞤣𞤵𞤯𞤫 𞤫 𞤺𞤮𞤤𞥆𞤭𞤪𞤯𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤲𞤣𞤫𞤲 𞤬𞤮𞤨. 𞤇𞤫 𞤼𞤮𞤪𞤭𞤳𞤫 𞤳𞤢𞤣𞤭 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤵𞤺𞤮𞤤 𞤳𞤢 𞤷𞤵𞥅𞤯𞤭. 𞤐𞤫𞥅𞤩𞤭𞥅 𞤺𞤭𞤦𞤭 𞤤𞤢𞥄𞤥𞤵 𞤲𞤺𞤵𞤲 𞤧𞤢𞥄𞤼𞤭𞤲𞤭 𞤫𞤺𞥆𞤭𞤲𞤺𞤮𞤤 𞤯𞤫𞥅 𞤤𞤮𞥅𞤱𞤯𞤫 𞤳𞤵𞤩𞥆𞤢𞤲 𞤬𞤫𞤼𞥆𞤵𞤯𞤫 𞤸𞤢𞤲𞤣𞤫. 𞤉 𞤦𞤭𞤴𞤮𞤤 𞤴𞤮𞤺𞤢⹁ 𞤤𞤮𞥅𞤱𞤯𞤫 𞤳𞤫𞤧𞤫 𞤲𞤮 𞤣𞤢𞤪𞤲𞤫𞥅𞤣𞤫 𞤦𞤢𞤲𞤽𞤫 𞤊𞤮𞤪𞤫𞤳𞤢𞤪𞤭𞤴𞤢. 
𞤒𞤮 𞤘𞤫𞤲𞤮 𞤴𞤵𞤪𞤥𞤫 𞤴𞤢𞥄𞤬𞤮𞥅 𞤩𞤫𞥅 𞤸𞤫𞤣𞥆𞤭𞥅𞤩𞤫 𞤫 𞤲𞤺𞤮𞥅 𞤥𞤢𞤧𞤭𞥅𞤦𞤮.
𞤑𞤮 𞤻𞤢𞤤𞤲𞤣𞤫 𞥒𞥐 𞤅𞤫𞥅𞤯𞤼𞤮 𞤫 𞤸𞤭𞤼𞤢𞥄𞤲𞤣𞤫 𞥕𞥗𞥐⹁ 𞤲𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤶𞤭𞤦𞤭𞤲𞤢𞥄 𞤳𞤢 𞤼𞤵𞤬𞤵𞤲𞤣𞤫 𞤃𞤀𞤑𞥆𞤀⹁ 𞤫 𞤲𞤣𞤫𞤪 𞤤𞤫𞤴𞤣𞤭 𞤱𞤭𞤴𞤫𞤼𞤫𞥅𞤲𞤣𞤭 𞤸𞤢𞤲𞤣𞤫 𞤅𞤢𞤱𞤵𞤣𞤭𞥅. 𞤍𞤵𞤥 𞤸𞤢𞤱𞤪𞤭 𞤫 𞤀𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥑𞥒 𞤤𞤫𞤱𞤪𞤵 𞤆𞤢𞤪𞤢𞤲 𞤀𞤪𞤢𞤲𞤵𞤪𞤵 𞤫 𞤸𞤭𞤼𞤢𞥄𞤲𞤣𞤫 𞤙𞤭𞥅𞤱𞤢 𞤲𞤣𞤫𞤲. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤢𞤣𞥆𞤵𞤯𞤮 𞤣𞤭𞥅𞤲𞤢 𞤋𞤧𞤤𞤢𞥄𞤥 𞤳𞤢𞤲. 𞤖𞤢𞤳𞥆𞤵𞤲𞥋𞤣𞤫 𞤢𞤲𞥆𞤢𞤦𞤢𞥄𞤩𞤫 𞤩𞤫 𞤘𞤫𞤲𞤮 𞤮𞤲 𞤭𞤥𞥆𞤭𞤲𞤭 𞤫 𞤴𞤭𞤥𞤩𞤫 𞤩𞤫𞤲⹁ 𞤳𞤮 𞤳𞤢𞤲𞤳𞤮 𞤱𞤮𞤲𞤭 𞤧𞤢𞤳𞥆𞤭𞤼𞤢𞥄𞤯𞤮 𞤲𞤵𞤤𞤫𞥅𞤣𞤫 𞤮𞤲. 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤫 𞤥𞤢𞤳𞥆𞤮)⹁ 𞤳𞤮 𞤫 𞤺𞤫𞤴𞤲𞤺𞤮𞤤 𞤄𞤢𞤲𞤵𞥅 𞤖𞤢𞥄𞥃𞤭𞤥 𞤶𞤫𞤴𞤢𞥄𞤲𞤺𞤮𞤤 𞤫 𞤤𞤫𞤻𞤮𞤤 𞤗𞤵𞤪𞤢𞤴𞥃 𞤲𞤺𞤮𞤤 𞤮 𞤶𞤭𞤦𞤭𞤲𞤢𞥄. 𞤐𞤺𞤮𞤤 𞤤𞤫𞤻𞤮𞤤 𞤲𞤮 𞤢𞤤𞤯𞤵𞤲𞤮𞥅 𞤶𞤮𞤺𞤭𞥅 𞤳𞤢𞤣𞤭 𞤷𞤫𞤥𞤦𞤫 𞤥𞤢𞤱𞤯𞤫. 𞤄𞤢𞥄𞤦𞤢 𞤥𞤢𞤳𞥆𞤮⹁ 𞤀𞤦𞤣𞤵𞤤𞥆𞤢𞥄𞤸𞤭 𞤩𞤭𞥅 𞤀𞤦𞤣𞤵𞤤 𞤃𞤵𞤼𞥆𞤢𞤤𞤭𞤦𞤭⹁ 𞤬𞤫𞤰𞥆𞤭𞤲𞥆𞤭 𞤢𞤣𞤮 𞤮 𞤣𞤢𞤻𞤫𞥅𞤣𞤫. 𞤒𞤵𞤥𞥆𞤢 𞤥𞤢𞤳𞥆𞤮⹁ 𞤀𞥄𞤥𞤭𞤲𞤢 𞤩𞤭𞥅 𞤏𞤢𞤸𞤦⹁ 𞤬𞤫𞤰𞥆𞤭𞤲𞤭 𞤳𞤢𞤻𞤵𞤲 𞤳𞤢𞤣𞤭 𞤸𞤢𞤪𞤭 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤣𞤮𞤱 𞤥𞤢𞤳𞥆𞤮) 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤶𞤫𞥅𞤺𞤮𞤮. 𞤐𞤣𞤫𞤲⹁ 𞤧𞤮𞤪𞤮 𞤥𞤢𞤳𞥆𞤮⹁ 𞤀𞤦𞤣𞤵𞤤 𞤃𞤵𞤼𞥆𞤢𞤤𞤭𞤦𞤭⹁ 𞤲𞤫𞤭 𞤥𞤮 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤣𞤵𞥅𞤩𞤭 𞤶𞤫𞥅𞤼𞤢𞤼𞤭. 𞤇𞤀𞥄𞤴𞤼𞤭 𞤮𞤲 𞤯𞤮𞤲 𞤳𞤢𞤣𞤭 𞤬𞤫𞤰𞥆𞤭𞤲𞤭𞥅⹁ 𞤦𞤢𞥄𞤨𞥆𞤢 𞤥𞤢𞤳𞥆𞤮 𞤀𞤦𞤵𞥅 𞤚𞤢𞥄𞤤𞤭𞤦 𞤲𞤫𞤭 𞤥𞤮. 𞤊𞤫𞤱𞤲𞤣𞤮 𞤮 𞤱𞤮𞤲𞤵𞤲𞤮𞥅 𞤰𞤢𞤯𞥆𞤵𞤪𞤥𞤢𞥄𞤶𞤮⹁ 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤫 𞤥𞤢𞤳𞥆𞤮) 𞤲𞤮 𞤱𞤮𞥅𞤱𞤵𞤲𞤮𞥅 𞤧𞤫𞤼𞤮𞤣𞤢𞥄𞤣𞤫 𞤫 𞤦𞤢𞥄𞤨𞥆𞤢 𞤥𞤵𞤵𞤲 𞤴𞤢𞤸𞤣𞤵 𞤡𞤢𞥄𞤥 (𞤅𞤭𞥅𞤪𞤭𞤴𞤢). 𞤇𞤢𞥄𞤴𞤼𞤭 𞤮 𞤸𞤫𞤤𞥆𞤭𞤬𞤢𞥄𞤥𞤢⹁ 𞤮 𞤤𞤢𞥄𞤼𞤭𞥅 𞤳𞤢𞤲𞤳𞤮 𞤳𞤢𞤣𞤭 𞤶𞤭𞤺𞥆𞤮𞤼𞤮𞥅𞤯𞤮 (𞤴𞤫𞥅𞤴𞤮𞥅𞤱𞤮) 𞤺𞤢𞤴𞤲𞤵𞤯𞤮. 𞤐𞤣𞤫 𞤮 𞤼𞤭𞤥𞥆𞤭𞤲𞤮𞥅 𞤣𞤵𞥅𞤩𞤭 𞥒𞥕⹁ 𞤮 𞤼𞤭𞤺𞥆𞤭 𞤷𞤫𞥅𞤥𞤫𞥅𞤯𞤮 𞤢𞤤𞤯𞤵𞤯𞤮 𞤭𞤲𞥆𞤫𞤼𞤫𞥅𞤯𞤮 𞤝𞤢𞤣𞤭𞥅𞤶𞤢𞤼𞤵 𞤩𞤭𞥅 𞤝𞤵𞤱𞤢𞤴𞤤𞤭𞤣. 𞤇𞤫 𞤱𞤮𞤲𞤣𞤭 𞤣𞤵𞥅𞤩𞤭 𞤲𞤮𞥅𞤺𞤢𞤴 𞤫 𞤶𞤫𞥅𞤺𞤮𞤮. 𞤇𞤫 𞤣𞤢𞤻𞤭𞤣𞤭 𞤩𞤭𞤩𞥆𞤫 𞤲𞤶𞤫𞥅𞤺𞤮𞤮. 𞤏𞤮𞤪𞤩𞤫 𞤯𞤭𞤯𞤮⹁ 𞤩𞤫𞤲 𞤳𞤮 𞤗𞤢𞥄𞤧𞤭𞤥 𞤫 𞤀𞤦𞤣𞤢𞤤𞥆𞤢𞤸⹁ 𞤳𞤮𞤲𞤮 𞤩𞤫𞥅 𞤯𞤭𞤯𞤮 𞤬𞤫𞤰𞥆𞤭𞤲𞤭 𞤤𞤢𞤱. 𞤈𞤫𞤱𞤩𞤫 𞤩𞤫𞤲 𞤳𞤮 𞤟𞤢𞤴𞤲𞤢𞤦⹁ 𞤈𞤵𞤹𞤢𞤴𞥆𞤢⹁ 𞤓𞤥𞥆𞤵 𞤑𞤵𞤤𞤼𞤵𞥅𞤥 𞤫 𞤊𞤢𞥄𞤼𞤭𞤥𞤢. 𞤑𞤮 𞤝𞤢𞤣𞤭𞥅𞤶𞤢 𞤼𞤢𞤲 𞤃𞤵𞤸𞤢𞤥𞥆𞤢𞤣 𞤶𞤮𞤺𞤭𞤲𞤮𞥅 𞤩𞤫𞤴𞤲𞤺𞤵 𞤸𞤢𞥄 𞤲𞤣𞤫 𞤸𞤮𞤲 𞤬𞤫𞤰𞥆𞤭𞤲𞤮𞥅 𞤣𞤵𞥅𞤩𞤭 𞤼𞤢𞤼𞤭 𞤢𞤣𞤮 𞤬𞤫𞤪𞤺𞤵 𞤲𞤺𞤵𞤲 𞤃𞤢𞤣𞤭𞥅𞤲𞤢. 𞤑𞤮 𞤩𞤢𞥄𞤱𞤮 𞤝𞤢𞤣𞤭𞥅𞤶𞤢 𞤬𞤫𞤰𞥆𞤭𞤲𞤣𞤫⹁ 𞤃𞤵𞤸𞤢𞤥𞥆𞤢𞤣 (𞤔𞤢𞤥 𞤫 𞤳𞤭𞤧𞤢𞤤 𞤣𞤮𞤱 𞤥𞤢𞤳𞥆𞤮) 𞤼𞤭𞤺𞥆𞤭𞤼𞤭. 𞤐𞤮 𞤼𞤢𞤱𞤢𞥄 𞤫 𞤩𞤫 𞤮 𞤼𞤭𞤺𞤵𞤲𞤮𞥅 𞤩𞤫𞤲⹁ 𞤅𞤢𞤱𞤣𞤢 𞤩𞤭𞥅 𞤟𞤢𞤥𞥇𞤢 𞤫 𞤀𞤴𞥃𞤢 𞤩𞤭𞥅 𞤀𞤦𞤵𞥅 𞤄𞤢𞤳𞤪. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞤲𞤣𞤫 𞤝𞤢𞤣𞤭𞥅𞤶𞤢 𞤬𞤭𞤰𞥆𞤭𞤲𞤭 𞤲𞤣𞤫𞤲⹁ 𞤲𞤵𞤤𞤢𞥄𞤯𞤮 𞤼𞤭𞤺𞥆𞤭 𞤅𞤢𞤱𞤣𞤢. 𞤼𞤢𞤱𞤭 𞤸𞤮𞤲 𞤳𞤮 𞤷𞤫𞥅𞤥𞤫𞥅𞤯𞤮 𞤥𞤮 𞤥𞤮𞥅𞤣𞤭 𞤥𞤵𞤵𞤲 𞤬𞤫𞤰𞥆𞤭𞤲𞥆𞤮 𞤩𞤢𞥄𞤱𞤮 𞤩𞤫 𞤪𞤵𞤼𞥆𞤢𞥄𞤣𞤫 𞤬𞤫𞤪𞤺𞤵 𞤲𞤺𞤵𞤲 𞤀𞤦𞤢𞤧𞤭𞤲𞤢𞥄. 𞤑𞤮 𞤩𞤵𞤪𞤭 𞤸𞤫𞥅𞤱𞤵𞤣𞤫 𞤫 𞤪𞤫𞤱𞤩𞤫 𞤩𞤫 𞤮 𞤩𞤢𞤽𞤵𞤲𞤮𞥅 𞤩𞤫𞤲⹁ 𞤢𞤥𞥆𞤢𞥄 𞤳𞤮 𞤷𞤫𞥅𞤥𞤫𞥅𞤩𞤫 𞤱𞤢𞤲𞤮 𞤅𞤢𞤱𞤣𞤢 𞤥𞤢𞤤𞥆𞤢 𞤳𞤮 𞤧𞤫𞥅𞤪𞤢𞤲𞤮𞥅𞤩𞤫 𞤱𞤢𞤲𞤮 𞤟𞤢𞤴𞤲𞤢𞤦 𞤩𞤭𞥅 𞤔𞤢𞤴𞥃. 𞤑𞤮 𞤀𞤴𞥃𞤢 𞤼𞤢𞤲 𞤱𞤮𞤲𞤭 𞤣𞤫𞤦𞥆𞤮 𞤥𞤮 𞤮 𞤼𞤭𞤺𞥆𞤭 𞤼𞤢𞤱𞤭 𞤮𞤲 𞤱𞤮𞤲𞤢𞥄 𞤷𞤫𞥅𞤥𞤫𞥅𞤯𞤮⹁ 𞤥𞤢𞤤𞥆𞤢 𞤧𞤫𞥅𞤪𞤢𞥄𞤯𞤮 𞤥𞤢𞤤𞥆𞤢 𞤶𞤭𞤴𞤢𞥄𞤯𞤮. 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤲𞤮 𞤱𞤮𞥅𞤱𞤵𞤲𞤮𞥅 𞤱𞤫𞤣𞥆𞤭𞤼𞤢𞥄𞤲𞤣𞤫 𞤫 𞤬𞤢𞤥𞥆𞤫𞥅𞤪𞤫 𞤱𞤭𞤴𞤫𞤼𞤫𞥅𞤲𞤣𞤫 𞤖𞤋𞤈𞤀 𞤸𞤮𞥅𞤪𞤫 𞤬𞤫𞤤𞥆𞤮 𞤔𞤀𞤄𞤀𞤂𞤀𞤂 𞤐𞤓𞥅𞤈. 𞤉 𞤸𞤭𞤼𞤢𞥄𞤲𞤣𞤫 𞥖𞥑𞥐⹁ 𞤸𞤢𞤪𞤭 𞤮 𞤸𞤫𞤩𞤭𞥅 𞤣𞤵𞥅𞤩𞤭 𞥔𞥐⹁ 𞤀𞤤𞤤𞤢 𞤭𞤥𞥆𞤭𞤲𞤭 𞤔𞤭𞤦𞤪𞤭𞥅𞤤 𞤫 𞤥𞤢𞤳𞥆𞤮 𞤱𞤮𞤲𞤣𞤵𞤣𞤫 𞤫 𞤗𞤵𞤪𞥇𞤢𞥄𞤲𞤢 𞤸𞤢𞤪𞤭 𞤮𞤥𞤮 𞤳𞤢 𞤬𞤢𞤥𞥆𞤫𞥅𞤪𞤫 𞤖𞤋𞤈𞤀. 𞤔𞤭𞤦𞤪𞤭𞥅𞤤 𞤱𞤭𞤴𞤭 𞤥𞤮: “𞤶𞤢𞤲𞤺𞤵. 𞤌 𞤶𞤢𞥄𞤦𞤭𞥅⹁ “𞤃𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫.” 𞤇𞤫 𞤺𞤫𞤪𞤣𞤭 𞤯𞤮𞤲 𞤸𞤢𞥄 𞤮 𞤸𞤵𞤲𞤶𞤭𞥅 𞤢𞥄𞤴𞤫𞥅𞤶𞤫 𞤯𞤫 𞤔𞤭𞤦𞤪𞤭𞥅𞤤 𞤤𞤮𞤲𞤺𞤭𞤲𞤭 𞤥𞤮 𞤯𞤫𞤲. 𞤁𞤵𞥅𞤩𞤭 𞤯𞤭𞤯𞤭 𞤔𞤭𞤦𞤪𞤭𞥅𞤤 𞤲𞤮 𞤢𞤪𞤣𞤫 𞤴𞤮𞤼𞥆𞤭𞤲𞤢 𞤫 𞤥𞤢𞤳𞥆𞤮 𞤢𞥄𞤴𞤫𞥅𞤶𞤫 𞤗𞤵𞤪𞥇𞤢𞥄𞤲𞤢 𞤯𞤫𞤲. 𞤑𞤮𞤲𞤮 𞤸𞤢𞤪𞤭 𞤮𞤲𞤼𞤵𞤥𞤢⹁ 𞤳𞤮 𞤫 𞤴𞤭𞤥𞤩𞤫 𞤧𞤫𞥅𞤯𞤢𞥄𞤩𞤫 𞤨𞤫𞤼 𞤱𞤢𞤲𞤮 𞤝𞤢𞤣𞤭𞥅𞤶𞤢 𞤫 𞤣𞤫𞤲𞤯𞤭𞤪𞤢𞥄𞤱𞤮 𞤥𞤵𞤵𞤲 𞤏𞤢𞤪𞤢𞤹𞤢⹁ 𞤮 𞤱𞤮𞤲𞤵𞤲𞤮𞥅 𞤸𞤢𞤤𞤬𞤭𞤲𞤢𞥄𞤣𞤫. 𞤑𞤮𞤲𞤮 𞤩𞤢𞥄𞤱𞤮 𞤣𞤵𞥅𞤩𞤭 𞤯𞤭𞤯𞤭 𞤯𞤭𞤲 𞤬𞤫𞤰𞥆𞤵𞤣𞤫⹁ 𞤮 𞤬𞤵𞤯𞥆𞤭 𞤴𞤮𞤼𞥆𞤭𞤲𞤣𞤫 𞤲𞤵𞤤𞤢𞤤 𞤋𞤧𞤤𞤢𞥄𞤥𞤵 𞤲𞤺𞤢𞤤 𞤫 𞤴𞤭𞤥𞤩𞤫 𞤥𞤢𞤳𞥆𞤢 𞤩𞤫𞤲 𞤳𞤢 𞤳𞤫𞤲𞤫. 𞤑𞤢 𞤢𞤪𞤢𞤲𞤵𞤲 𞤼𞤢𞤸𞤮⹁ 𞤴𞤭𞤥𞤩𞤫 𞤃𞤢𞤳𞥆𞤢 𞤩𞤫𞤲 𞤯𞤵𞥅𞤪𞤭𞥅 𞤥𞤮⹁ 𞤱𞤵𞤪𞤭𞤲 𞤩𞤫 𞤱𞤢𞤯𞤼𞤢𞤲𞤢𞥄𞤤𞤭 𞤸𞤭𞥅𞤤𞤢 𞤬𞤮𞤼𞤢 𞤫 𞤳𞤮 𞤮 𞤱𞤮𞤲𞤵𞤲𞤮𞥅 𞤸𞤢𞥄𞤤𞤵𞤣𞤫 𞤳𞤮𞤲. 𞤑𞤮 𞤪𞤫𞤱𞤩𞤫 𞤩𞤫𞤲 𞤫 𞤧𞤵𞤳𞤢𞥄𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤼𞤢𞤥𞤨𞤵𞤩𞤫 𞤩𞤫𞤲 𞤱𞤮𞤲𞤵𞤲𞤮𞥅 𞤼𞤢𞤱𞤼𞤵𞤣𞤫 𞤥𞤮. 𞤑𞤮𞤲𞤮 𞤮 𞤸𞤢𞤱𞤪𞤭 𞤫 𞤤𞤭𞤣𞥆𞤵 𞤥𞤢𞤱𞤲𞤺𞤵 𞤭𞤥𞥆𞤮𞤪𞤣𞤫 𞤫 𞤳𞤮𞥅𞤸𞤮𞥅𞤩𞤫 𞤃𞤢𞤳𞥆𞤢 𞤩𞤫𞤲. 𞤇𞤫𞤲 𞤼𞤢𞤥𞤨𞤭𞤲𞤭 𞤥𞤮⹁ 𞤳𞤢𞤲𞤳𞤮 𞤫 𞤶𞤮𞤳𞥆𞤵𞤩𞤫 𞤥𞤮 𞤩𞤫𞤲 𞤸𞤢𞥄 𞤩𞤫 𞤴𞤢𞤤𞤼𞤭𞤲𞤢𞥄 𞤫 𞤲𞤣𞤫𞤪 𞤃𞤢𞤳𞥆𞤢 𞤫 𞤸𞤭𞤼𞤢𞥄𞤲𞤣𞤫 𞥖𞥒𞥒. 𞤌𞤲𞤼𞤵𞤥𞤢⹁ 𞤳𞤢𞤲𞤳𞤮 𞤫 𞤶𞤮𞤳𞥆𞤵𞤩𞤫 𞤥𞤮 𞤩𞤫𞤲⹁ 𞤩𞤫 𞤬𞤫𞤪𞤭⹁ 𞤩𞤫 𞤴𞤢𞤸𞤭 𞤃𞤢𞤣𞤭𞥅𞤲𞤢. 𞤑𞤮 𞤯𞤮𞤲 𞤩𞤫 𞤢𞤣𞤭𞥅 𞤧𞤭𞤲𞤷𞤵𞤣𞤫 𞤥𞤮𞤬𞤼𞤫𞤪𞤫 𞤋𞤧𞤤𞤢𞥄𞤥𞤵. 𞤌 𞤣𞤵𞥅𞤥𞤭𞥅 𞤫 𞤱𞤢𞥄𞤶𞤢𞤺𞤮𞤤 𞤫 𞤴𞤢𞥄𞤻𞥆𞤵𞤺𞤮𞤤 𞤪𞤫𞤲𞤣𞤮 𞤋𞤧𞤤𞤢𞥄𞤥𞤵 𞤲𞤺𞤮𞤲. 𞤌 𞤢𞤪𞤣𞤭𞥅 𞤳𞤢𞤣𞤭 𞤳𞤮𞤲𞤭 𞤶𞤵𞥅𞤤𞤩𞤫 𞤫 𞤸𞤢𞤩𞤵𞤺𞤮𞤤 𞤸𞤫𞥅𞤬𞤫𞤪𞤩𞤫 𞤃𞤢𞤳𞥆𞤢 𞤩𞤫𞤲. 𞤉 𞤸𞤭𞤼𞤢𞥄𞤲𞤣𞤫 𞥖𞥓𞥐⹁ 𞤐𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 𞤫 𞤶𞤮𞤳𞥆𞤵𞤩𞤫 𞤥𞤮 𞤩𞤫𞤲 𞤯𞤢𞤸𞤭 𞤃𞤢𞤳𞥆𞤢. 𞤇𞤢𞥄𞤴𞤼𞤭 𞤩𞤫 𞤲𞤢𞥄𞤼𞤭𞥅 𞤃𞤢𞤳𞥆𞤢⹁ 𞤲𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤴𞤢𞥄𞤬𞤢𞤲𞤭𞥅 𞤴𞤭𞤥𞤩𞤫 𞤃𞤢𞤳𞥆𞤢 𞤩𞤫𞤲 𞤤𞤫𞤼𞥆𞤫 𞤯𞤫 𞤩𞤫 𞤬𞤢𞤱𞤵𞤲𞤮𞥅 𞤥𞤮 𞤯𞤫𞤲⹁ 𞤳𞤢𞤲𞤳𞤮 𞤫 𞤶𞤮𞤳𞥆𞤵𞤲𞤮𞥅𞤩𞤫 𞤥𞤮 𞤩𞤫𞤲 𞤢𞤣𞤮 𞤩𞤫 𞤬𞤫𞤪𞤵𞤣𞤫 𞤃𞤢𞤣𞤭𞥅𞤲𞤢. 𞤑𞤮 𞤻𞤢𞤤𞤲𞤣𞤫 𞥘 𞤑𞤮𞤪𞤧𞤮 𞤫 𞤸𞤭𞤼𞤢𞥄𞤲𞤣𞤫 𞥖𞥓𞥒⹁ 𞤲𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 (𞤴𞤮 𞤶𞤢𞤥 𞤫 𞤳𞤭𞤧𞤢𞤤 𞤣𞤵𞥅𞤥𞤮 𞤫 𞤥𞤢𞤳𞥆𞤮) 𞤬𞤫𞤰𞥆𞤭𞤲𞤭 𞤸𞤢𞤪𞤭 𞤮𞤥𞤮 𞤶𞤮𞤺𞤭𞥅 𞤣𞤵𞥅𞤩𞤭 𞥖𞥒. 𞤑𞤮 𞤃𞤢𞤣𞤭𞥅𞤲𞤢 𞤮 𞤵𞤦𞥆𞤢𞥄. 𞤐𞤺𞤵𞥅𞤪𞤲𞤣𞤢𞤥 𞤥𞤢𞤳𞥆𞤮 𞤫 𞤳𞤮 𞤮 𞤶𞤢𞤲𞤺𞤭𞤲𞤭 𞤳𞤮𞤲⹁ 𞤦𞤢𞤯𞤼𞤭𞤲𞤭𞥅 𞤬𞤮𞤼𞤢 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤖𞤢𞤲𞤣𞤫 𞤋𞤧𞤤𞤢𞥄𞤥 𞤲𞤮 𞤼𞤢𞤱𞤢𞥄 𞤫 𞤤𞤢𞥄𞤱𞤭 𞤣𞤫𞤱𞤫 𞤩𞤵𞤪𞤵𞤯𞤭 𞤴𞤢𞥄𞤶𞤵𞤣𞤫 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤳𞤮 𞤩𞤵𞤪𞤭 𞤣𞤵𞤶𞤵𞤲𞤫 𞤯𞤭𞤯𞤭 𞤴𞤭𞤥𞤩𞤫 𞤲𞤮 𞤶𞤮𞤳𞥆𞤭 𞤋𞤧𞤤𞤢𞥄𞤥𞤵 𞤸𞤢𞤲𞤣𞤫. 𞤔𞤵𞥅𞤤𞤩𞤫 𞤩𞤫𞤲 𞤲𞤮 𞤧𞤫𞤲𞥆𞤭 𞤲𞤵𞤤𞤢𞥄𞤯𞤮 𞤳𞤵𞥅𞤩𞤮 𞤢𞤲𞥆𞤢𞤦𞤢𞥄𞤳𞤵. 𞤇𞤫 𞤱𞤢𞤯𞤭𞥅 𞤥𞤮 𞤳𞤢𞤣𞤭 𞤻𞤫𞤥𞤼𞤭𞤲𞤼𞤫𞥅𞤯𞤮 𞤫 𞤻𞤫𞤥𞤦𞤫𞤼𞤫𞥅𞤯𞤮. 𞤌 𞤱𞤢𞤯𞤭𞥅 𞤫 𞤲𞤣𞤫𞤪 𞤣𞤵𞥅𞤩𞤭 𞥒𞥒⹁ 𞤳𞤮 𞤸𞤢𞤴 𞤺𞤮𞥅𞤼𞤮𞥅 𞤥𞤫𞥅𞤯𞤢𞥄𞤲𞤮 𞤱𞤢𞤯𞤵𞤣𞤫. 𞤏𞤮𞤲𞤢𞥄 𞤥𞤫𞤸𞤪𞤫⹁ 𞤃𞤢𞤴𞤳𞤮𞤤 𞤖𞤢𞤪𞤼⹁ 𞤫 𞤲𞤣𞤫𞤪 𞤣𞤫𞤬𞤼𞤫𞤪𞤫 𞤥𞤢𞤳𞥆𞤮 𞤸𞤮𞥅𞤪𞤫 𞤴𞤭𞤥𞤩𞤫 𞥑𞥐𞥐 𞤩𞤵𞤪𞤵𞤩𞤫 𞤦𞤢𞤯𞤼𞤭𞤲𞤣𞤫 𞤫 𞤼𞤢𞥄𞤪𞤭𞥅𞤳𞤢 𞤲𞤫𞤯𞥆𞤢𞤲𞤳𞤫 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭⹁ 𞤳𞤮 𞤃𞤵𞤸𞤢𞤥𞥆𞤢𞤣 (𞤶𞤢𞤥 𞤫 𞤳𞤭𞤧𞤢𞤤 𞤣𞤮𞤱 𞤥𞤢𞤳𞥆𞤮) 𞤮 𞤱𞤢𞤯𞤭 𞤢𞤪𞤢𞤲𞤮. 𞤐𞤵𞤤𞤢𞥄𞤯𞤮 𞤃𞤵𞤸𞤢𞤥𞥆𞤢𞤣 𞤱𞤮𞤲𞤢𞥄 𞤀𞥄𞤪𞤢𞤦𞤫𞥅𞤩𞤫 𞤩𞤫𞤲 𞤼𞤢𞤲 𞤮 𞤱𞤢𞤴𞤤𞤭 𞤮 𞤭𞤼𞥆𞤭 𞤫 𞤥𞤢𞤶𞥆𞤫𞤪𞤫⹁ 𞤳𞤮 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨 𞤮 𞤲𞤣𞤢𞤴𞤺𞤭𞤲𞤭𞤪𞤭 𞤋𞤧𞤤𞤢𞥄𞤥𞤵. 𞤑𞤮 𞤴𞤭𞤥𞤩𞤫 𞤪𞤮𞤲𞤵𞤩𞤫 𞤥𞤮 𞤩𞤫𞤲 𞤲𞤣𞤢𞤴𞤺𞤭𞤲𞤭 𞤉𞤪𞤮𞤨 𞤸𞤢𞤪𞤭 𞤫𞤪𞤮𞤨𞤲𞤢𞥄𞤩𞤫 𞤩𞤫𞤲 𞤲𞤮 𞤫 𞤲𞤭𞤩𞤫. 𞤑𞤮 𞤶𞤵𞥅𞤤𞤩𞤫 𞤪𞤮𞤲𞤵𞤩𞤫 𞤥𞤮 𞤩𞤫𞤲 𞤳𞤢𞤣𞤭 𞤴𞤭𞥅𞤼𞤭𞤲𞤣𞤭𞤲𞤭 𞤴𞤭𞤥𞤩𞤫 𞤩𞤫𞤲 𞤺𞤭𞤦𞤭 𞤬𞤵𞤯𞤲𞤢𞥄𞤲𞤺𞤫 𞤸𞤢𞥄 𞤸𞤭𞤪𞤲𞤢𞥄𞤲𞤺𞤫.
𞤔𞤢𞥄𞤺𞤮𞤪𞤢𞤤 𞤧𞤮𞥅𞤪𞤭 𞤃𞤢𞤤𞤭 𞤲𞤺𞤢𞤤⹁ 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤲𞤺𞤢𞤤 𞤣𞤭𞤪𞤲𞤼𞤭𞤲𞤢𞤴 (𞤬𞤢𞤩𞥆𞤭𞤲𞤢𞤴) 𞤧𞤵𞤩𞤲𞤺𞤮 𞤬𞤭𞥅 𞤸𞤮𞥅𞤪𞤢𞥄𞤳𞤵 𞤧𞤢𞥄𞤼𞤭𞤲𞤢𞤲𞤮𞥅𞤲𞤺𞤮 𞤫 𞤕𞤮𞤤𞤼𞤮 𞥒𞥐𞥒𞥔 𞤬𞤭𞥅 𞤢𞤪𞤼𞤭𞤪𞤺𞤮𞤤 𞤸𞤮𞥅𞤪𞤫𞥅𞤩𞤫 𞤲𞤦𞤫𞤯𞥆𞤵𞤩𞤫 𞤩𞤫𞤲 𞤳𞤢 𞤤𞤢𞥄𞤥𞤵 𞤸𞤮𞥅𞤪𞤫 𞤲𞤣𞤭𞥅 𞤺𞤫𞤲𞤣𞤭 𞤖𞤭𞥅𞤪𞤲𞤢 𞤀𞤬𞤪𞤭𞤳⹁ 𞤲𞤣𞤭 𞤸𞤢𞤩𞤪𞤫 𞤱𞤮𞤲𞤭 𞤫 𞤥𞤵𞤵𞤲.𞤅𞤵𞤩𞤲𞤺𞤮 𞤲𞤺𞤮 𞤶𞤢𞤸𞤫 𞤯𞤭𞤯𞤭 – 𞤧𞤢𞥄𞤼𞤭𞤲𞤢𞤲𞤮𞥅𞤲𞤺𞤮 𞤳𞤢 𞤢𞤪𞤢𞤲𞤵𞤲 𞤻𞤢𞤤𞤲𞤣𞤫 𞥔 𞤫 𞥑𞥘 𞤕𞤮𞤤𞤼𞤮 – 𞤣𞤭𞤪𞤼𞤭𞤲𞤼𞤫 𞤧𞤫𞥅𞤯𞤢 𞤧𞤢𞤦𞤵 𞤷𞤢𞤯𞤫𞥅𞤤𞤫 𞤻𞤫𞥅𞤻𞤼𞤢𞤤. 𞤑𞤮 𞤯𞤵𞤥 𞤀𞤦𞤣𞤵𞤤𞥆𞤢𞥄𞤸𞤭 𞤃𞤢𞤴𞤺𞤢⹁ 𞤴𞤮𞤼𞥆𞤭𞤲𞤮𞥅𞤱𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤⹁ 𞤴𞤫𞥅𞤼𞤭𞥅 𞤸𞤫𞤧𞤤𞤮𞥅𞤩𞤫 𞤩𞤫𞤲.𞤌 𞤱𞤭𞤴𞤭⹁ 𞤲𞤮 𞤼𞤢𞤱𞤢𞥄 𞤫 𞤯𞤭𞤲 𞤧𞤢𞤦𞤢𞤦𞤵𞥅𞤶𞤭 𞤷𞤢𞤯𞤫𞥅𞤤𞤫 𞤴𞤮𞤱𞤭𞤼𞤭𞥅𞤯𞤫 𞤫 𞤻𞤭𞥅𞤩𞤲𞤵𞤺𞤮𞤤 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫 𞤲𞤣𞤫𞤲 𞤸𞤭𞤳𞥆𞤢⹁ 𞤳𞤢𞤻𞤵𞤲 𞤫 𞤧𞤢𞥄𞤼𞤵𞤺𞤮𞤤 𞤤𞤭𞤥𞤼𞤮𞤤 𞤧𞤵𞤩𞤮𞤼𞤮𞥅𞤩𞤫 𞤩𞤫𞤲.𞤌 𞤬𞤭𞤼𞤭 𞤳𞤢𞤣𞤭 𞤨𞤮𞥅𞤯𞤮𞤼𞤭𞤪𞤢𞤤 𞤫 𞤋𞤣𞤫𞤥𞤭𞤴𞤢⹁ 𞤴𞤵𞤩𞥆𞤫𞤪𞤫 𞤊𞤢𞤪𞤢𞤲𞤧𞤭 𞤲𞤣𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤱𞤭𞤴𞤭 𞤲𞤮 𞤼𞤢𞤱𞤢𞥄 𞤫 𞤱𞤭𞤲𞤣𞤭𞤼𞤮 𞤲𞤺𞤮𞤲.𞤃𞤢𞤴𞤺𞤢 𞤱𞤭𞤴𞤭: “𞤙𞤢𞤤𞤢𞥄𞤯𞤫 𞤳𞤫𞤧𞤫 𞤬𞤭𞥅 𞤧𞤵𞤩𞤲𞤺𞤮 𞤸𞤮𞥅𞤪𞤢𞥄𞤳𞤵 𞤲𞤺𞤵𞤲 𞤸𞤮𞤤𞥆𞤭𞤼𞤮𞤴𞤼𞤫 𞤴𞤫𞥅𞤧𞤮.” 𞤅𞤮𞥅𞤪𞤭𞥅𞤩𞤫 𞤢𞤪𞤣𞤭𞥅𞤩𞤫 𞤃𞤢𞤤𞤭 𞤩𞤫𞤲 𞤬𞤮𞤣𞤵𞤲𞤮 𞤤𞤢𞥄𞤼𞤭𞤲𞤺𞤮𞤤 𞤧𞤵𞤩𞤲𞤺𞤮 𞤲𞤺𞤮𞤲 𞤫 𞤕𞤮𞤤𞤼𞤮 𞤩𞤢𞥄𞤱𞤮 𞤲𞤣𞤫 𞤁𞤫𞤐𞤘𞤖𞤀 𞤩𞤭𞤰𞤵𞤲𞤮𞥅 𞤩𞤫. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤪𞤮𞤱𞤢𞤲𞤭 𞤫 𞤑𞤮𞤪𞤧𞤮⹁ 𞤣𞤫𞤲𞤼𞤢𞤤 𞤦𞤢𞤽𞥆𞤫𞤴𞤢𞤲𞤳𞤮𞤱𞤢𞤤 𞤲𞤺𞤢𞤤 𞤭𞤼𞥆𞤭 𞤶𞤵𞤳𞥆𞤫 𞤲𞤺𞤫𞤴𞤲𞤺𞤵𞤴𞤢𞤲𞤳𞤫 𞤫 𞤲𞤺𞤢𞤤𞤵𞤲𞤳𞤫 𞤸𞤮𞥅𞤪𞤫 𞤃𞤢𞤤𞤭.𞤍𞤫𞤲 𞤶𞤵𞤳𞥆𞤫 𞤳𞤮 𞤫 𞤅𞤭𞥅𞤤𞤮 𞥒𞥐𞥒𞥒 𞤸𞤢𞤨𞥆𞤢𞤲𞤮𞥅 𞤲𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤱𞤮𞤲𞤭𞤪𞤲𞤮𞥅 𞤫 𞤼𞤢𞤧𞤳𞤢𞤺𞤮𞤤 𞤲𞤮 𞤩𞤫 𞤤𞤵𞤼𞥆𞤭𞤪𞤢 𞤫 𞤤𞤢𞥄𞤥𞤵 𞤲𞤺𞤵𞤲 𞤬𞤮𞤼𞤣𞤫 𞤣𞤵𞥅𞤩𞤭 𞤶𞤮𞤱𞤭.𞤖𞤭𞤳𞥆𞤢 𞤻𞤢𞤤𞤲𞤣𞤫 𞥑𞥘 𞤑𞤮𞤪𞤧𞤮⹁ 𞤥𞤢𞤤𞤭𞤲𞤢𞥄𞤩𞤫 𞤩𞤫𞤲 𞤧𞤵𞤩𞤭𞤲𞤢𞤲𞤮 𞤫 𞤼𞤫𞤬𞤲𞤺𞤮 𞤬𞤢𞤩𞥆𞤭𞤼𞤢𞤲𞤮𞥅𞤲𞤺𞤮 𞤤𞤫𞤦𞥆𞤭 𞤯𞤵𞥅𞤯𞤵𞤯𞤭 𞤧𞤢𞤪𞤭𞤲𞤺𞤮 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫⹁ 𞤲𞤣𞤫 𞤤𞤭𞤣𞥆𞤭𞥅𞤩𞤫 𞤩𞤫𞤲 𞤱𞤭𞤴𞤭 𞤲𞤮 𞤶𞤮𞤺𞤲𞤭 𞤸𞤮𞥅𞤪𞤫𞥅𞤶𞤮 𞤤𞤢𞥄𞤥𞤵 𞤲𞤺𞤵𞤲 𞤦𞤢𞥄𞤱𞤯𞤫 𞤼𞤭𞥅𞤯𞤵𞤯𞤫. 𞤑𞤮𞤲𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤱𞤭𞤴𞤭 𞤳𞤮 𞤯𞤵𞤥 𞤵𞤣𞥆𞤭𞤼𞤢𞤼𞤢 𞤤𞤢𞥄𞤱𞤮𞤤 𞤬𞤭𞥅 𞤷𞤵𞤩𞤤𞤫 𞤯𞤫𞤲 𞤳𞤢𞤻𞤵𞤲 𞤫 𞤪𞤵𞤼𞥆𞤢𞤺𞤮𞤤 𞤫 𞤤𞤢𞥄𞤥𞤵 𞤲𞤦𞤫𞤯𞥆𞤵𞤲𞤺𞤵.


𞤅𞤭𞤳𞥆𞤫 𞤱𞤮𞥅 𞤢𞤤𞤢𞥄 𞤱𞤮𞤲𞤣𞤫𞤥𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤱𞤮𞥅𞤱𞤼𞤭𞥅 𞤤𞤢𞥄𞤥𞤵 𞤲𞤺𞤵𞤲. 𞤇𞤫 𞤣𞤵𞤽𞤢𞥄𞤳𞤭 𞤯𞤢𞤷𞥆𞤵𞤣𞤫 𞤲𞤺𞤵 𞤲𞤮 𞤴𞤢𞥄𞤱𞤭𞤪𞤭.


 
𞤑𞤮 𞤀𞤸𞤥𞤢𞤣𞤵 𞤄𞤢𞥄⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤅𞤫𞤲𞤫𞤺𞤢𞤤 𞤲𞤺𞤢𞤤⹁ 𞤱𞤮𞤲𞤭 𞤳𞤮 𞤼𞤮𞤯𞥆𞤢𞥄 𞤣𞤢𞤪𞤢𞤺𞤮𞤤 𞤫 𞤭𞤲𞤣𞤫 𞤄𞤫𞤲𞥆𞤮 𞤄𞤮𞤳 𞤒𞤢𞤳𞤢𞥄𞤪⹁ 𞤬𞤫𞤣𞥆𞤫 𞤃𞤢𞤳𞤭 𞤅𞤢𞤤 𞤲𞤣𞤫𞤲⹁ 𞤬𞤭𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤲𞤺𞤮𞤲 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥔. 𞤑𞤮 𞤫 𞤪𞤫𞤬𞤦𞤭𞥅𞤪𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥙 𞤅𞤭𞤤𞤼𞤮 𞤳𞤵𞤥𞤨𞤭𞤼𞤢𞤤 𞤲𞤺𞤢𞤤 𞤬𞤫𞤻𞥆𞤭𞤲𞤢𞥄. 𞤑𞤮 𞤫 𞤤𞤫𞤱𞤪𞤵 𞤃𞤮𞤪𞤧𞤮 𞤬𞤫𞤰𞥆𞤵𞤲𞥆𞥋𞤣𞤵 𞤃𞤢𞤳𞤭 𞤅𞤢𞤤 𞤼𞤢𞤦𞤭𞤲𞤼𞤭𞤲𞤭 𞤱𞤮𞤲𞤣𞤫𞤥𞤢 𞤮 𞤣𞤢𞤪𞤮𞤼𞤢𞥄𞤳𞤮 𞤬𞤭𞥅 𞤸𞤢𞤨𞥆𞤵 𞤼𞤢𞤼𞤢𞤩𞤵.𞤑𞤮 𞤤𞤢𞤶𞤫 𞤯𞤭𞤯𞤭 𞤼𞤢𞤲 𞤁𞤮𞤧𞤼𞤫𞤪𞤫 𞤥𞤢𞤤𞥆𞤢 𞤅𞤢𞤪𞤭𞤴𞤢 𞤃𞤢𞤱𞤳𞤢 𞤅𞤫𞤲𞤫𞤺𞤢𞤤 𞤳𞤢𞤲 𞤣𞤵𞤽𞤭𞤲𞤢𞤲𞤭 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤃𞤢𞤳𞤭 𞤅𞤢𞤤 𞤱𞤢𞤴𞤤𞤵𞤲𞤮 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤩𞤢𞥄𞤱𞤮 𞤮 𞤤𞤢𞥄𞤥𞤢𞥄𞤣𞤫⹁ 𞤸𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵 𞤮 𞤱𞤮𞤲𞤵𞤲𞤮𞥅 𞤫 𞤥𞤵𞥅𞤲 𞤲𞤺𞤵𞤲 𞤦𞤮𞤳𞥆𞤢𞥄 𞤸𞤢𞤲𞤣𞤫 𞤳𞤢𞤣𞤭. 𞤖𞤢𞤪𞤭 𞤫 𞤢𞥄𞤲𞤣𞤢𞥄𞤪𞤫 𞤥𞤢𞥄𞤳𞤮 𞤫 𞤱𞤢𞤴𞤤𞤵𞤺𞤮𞤤 𞤣𞤮𞤧𞤼𞤫𞤪𞤫 𞤲𞤣𞤫𞤲⹁ 𞤳𞤮 𞤸𞤵𞥅𞤩𞤲𞤵𞤺𞤮𞤤 𞤬𞤮𞤣𞤮𞥅𞤪𞤫 𞤪𞤢𞥄𞤩𞥆𞤭𞤲𞤯𞤭𞤲𞤺𞤮𞤤 𞤸𞤢𞤨𞥆𞤵 𞤲𞤺𞤵𞤲⹁ 𞤢𞤪𞤼𞤭𞤪𞤢 𞤲𞤺𞤵 𞤳𞤢 𞤣𞤵𞥅𞤩𞤭 𞤶𞤮𞥅𞤱𞤭. 𞤐𞤣𞤫 𞤼𞤢𞤱𞤵𞤲𞤮𞥅 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫 𞤲𞤮 𞤧𞤮𞤺𞤭𞤼𞤮𞤪𞤲𞤮𞥅 𞤥𞤮 𞤬𞤢𞥄𞤤𞤫𞤺𞤮𞤤 𞤸𞤢𞤨𞥆𞤵 𞤼𞤢𞤼𞤢𞤩𞤵⹁ 𞤴𞤭𞤥𞤩𞤫 𞤨𞤫𞤤𞥆𞤫 𞤤𞤭𞤣𞥆𞤭𞥅𞤯𞤫 𞤥𞤮 𞤯𞤫𞤲 𞤬𞤵𞤯𞥆𞤭 𞤽𞤫𞥅𞤪𞤭𞤲𞤢𞤲𞤣𞤫 𞤥𞤮. 𞤑𞤮 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤢𞤪𞤣𞤭𞤲𞤮𞥅 𞤤𞤭𞤣𞥆𞤵 𞤲𞤺𞤵𞤲. 𞤐𞤮 𞤼𞤢𞤱𞤢𞥄 𞤳𞤮 𞤮 𞤧𞤭𞤳𞥆𞤭𞤼𞤮𞤪𞤢𞤲𞤮𞥅 𞤬𞤢𞥄𞤤𞤫𞤺𞤮𞤤 𞤸𞤢𞤨𞥆𞤵 𞤼𞤢𞤼𞤢𞤩𞤵⹁ 𞤲𞤫𞥅𞤩𞤲𞤭𞤼𞤢𞥄𞤪𞤫 𞤥𞤢𞤳𞥆𞤮 𞤢𞤲𞤣𞤭𞤲𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤮 𞤣𞤢𞤪𞤮𞤼𞤢𞥄𞤳𞤮.𞤐𞤣𞤫 𞤱𞤮𞤲𞤵𞤲𞤮𞥅 𞤮 𞤲𞤫𞥅𞤩𞤲𞤭𞤳𞤫 𞤬𞤮𞤼𞤢⹁ 𞤫 𞤸𞤭𞤲𞤮 𞤤𞤫 𞤧𞤵𞤩𞤮 𞤲𞤺𞤮𞤲 𞤳𞤮 𞤫 𞤕𞤮𞤤𞤼𞤮 𞥒𞥐𞥒𞥔 𞤧𞤢𞥄𞤼𞤭𞤲𞤢𞥄⹁ 𞤫 𞤬𞤭𞥅 𞤳𞤢𞤣𞤭 𞤱𞤮𞤼𞤢 𞤤𞤵𞤪𞥆𞤫 𞤫 𞤱𞤫𞤲𞤶𞤫 𞤯𞤵𞥅𞤯𞤵 𞤸𞤢𞤳𞥆𞤵𞤲𞥋𞤣𞤫 𞤴𞤭𞤥𞤩𞤫 𞤣𞤫𞤲𞤼𞤢𞤤 𞤄𞤫𞤲𞥆𞤮 𞤲𞤺𞤢𞤤⹁ 𞤃𞤢𞤳𞤭 𞤅𞤢𞤤 𞤼𞤮𞤪𞤢𞥄 𞤴𞤮 𞤮 𞤼𞤮𞤯𞥆𞤮 𞤤𞤮𞤲𞤼𞤮 𞤥𞤢𞤳𞥆𞤮.𞤄𞤢𞤯𞤼𞤢𞤲𞤫 𞤼𞤮𞤯𞥆𞤢𞤺𞤮𞤤 𞤀𞤸𞤥𞤢𞤣𞤵 𞤄𞤢𞥄⹁ 𞤴𞤮𞤺𞤢 𞤫 𞤳𞤮𞥅𞤸𞤮𞥅𞤩𞤫 𞤬𞤫𞤣𞥆𞤫 𞤃𞤢𞤳𞤭 𞤅𞤢𞤤 𞤲𞤣𞤫𞤲 𞤬𞤵𞤯𞥆𞤭𞤳𞤫 𞤸𞤮𞤤𞥆𞤵𞤣𞤫 𞤩𞤫 𞤱𞤫𞤤𞤼𞤮𞤪𞤢𞥄. 𞤐𞤮 𞤼𞤢𞤱𞤢𞥄 𞤫 𞤩𞤫𞤲⹁ 𞤀𞤤𞤭𞥅 𞤐𞤺𞤵𞤴 𞤐𞤔𞤢𞤴⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤣𞤫𞤥𞤢𞤤. 𞤌 𞤴𞤢𞤤𞤼𞤭𞥅 𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤸𞤮𞤤𞥆𞤵𞤺𞤮𞤤 𞤮 𞤼𞤢𞤱𞤼𞤢𞤼𞤢𞥄 𞤀𞤸𞤥𞤢𞤣𞤵 𞤄𞤢𞥄. 𞤐𞤮 𞤼𞤢𞤥𞤰𞤭𞤲𞤢𞥄 𞤳𞤢 𞤱𞤮𞥅𞤼𞤩𞤫 𞤺𞤮𞥅 𞤳𞤢𞤣𞤭 𞤻𞤫𞤥𞤦𞤢 𞤀𞤤𞤭𞥅 𞤐𞤺𞤵𞥅𞤴 𞤐𞤶𞤢𞤴 𞤼𞤫𞤲𞤼𞤭𞤲𞤭𞥅 𞤸𞤢𞤳𞤵𞤲𞥋𞤣𞤫 𞤩𞤫𞥅 𞤴𞤫𞤤𞤭𞤲𞤮𞥅𞤩𞤫 𞤼𞤮𞤯𞥆𞤫𞥅𞤣𞤫.𞤀𞤸𞤥𞤢𞤣𞤵 𞤄𞤢𞥄 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥖𞥒. 𞤌 𞤶𞤭𞤦𞤭𞤲𞤢𞥄𞤥𞤢 𞤁𞤢𞤳𞤢𞤪⹁ 𞤤𞤢𞥄𞤥𞤮𞤪𞤣𞤫 𞤅𞤫𞤲𞤫𞤺𞤢𞤤 𞤲𞤣𞤫𞤲⹁ 𞤻𞤢𞤤𞤲𞤣𞤫 𞥑𞥗 𞤁𞤵𞥅𞤶𞤮 𞥑𞥙𞥖𞥑. 𞤑𞤮 𞤪𞤮𞤱𞤢𞤲𞤭⹁ 𞤻𞤢𞤤𞤲𞤣𞤫 𞥑𞥗 𞤅𞤭𞤤𞤼𞤮 𞥒𞥐𞥒𞥒⹁ 𞤃𞤢𞤳𞤭 𞤅𞤢𞤤 𞤼𞤮𞤯𞥆𞤭𞥅 𞤥𞤮 𞤢𞤪𞤣𞤢𞤺𞤮𞤤 𞤶𞤢𞥄𞤺𞤮𞤪𞤢𞤤 𞤅𞤫𞤲𞤫𞤺𞤢𞤤 𞤲𞤺𞤢𞤤 𞤩𞤢𞥄𞤱𞤮 𞤮 𞤸𞤫𞤩𞤵𞤣𞤫 𞤶𞤵𞤤𞥆𞤫𞤪𞤫 𞤳𞤢 𞤧𞤢𞤪𞤭𞤪𞤣𞤵 𞤘𞤫𞤲𞤣𞤭𞤴𞤢𞤲𞤳𞤮𞥅𞤪𞤵 𞤅𞤫𞤲𞤫𞤺𞤢𞤤 𞤷𞤢𞤺𞥆𞤢𞤤 𞤧𞤵𞤩𞤮 𞤬𞤭𞥅 𞤧𞤢𞤪𞤮𞥅𞤩𞤫 𞤩𞤫𞤲 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥒. 𞤸𞤢𞤳𞥆𞤵𞤲𞥋𞤣𞤫 𞥒𞥐𞥑𞥙 𞤫 𞥒𞥐𞥒𞥐⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞥅𞤱𞤮 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤯𞤭𞤲. 𞤀𞤣𞤮 𞤯𞤵𞤥 𞤳𞤢𞤣𞤭⹁ 𞤲𞤣𞤫𞤪 𞤣𞤵𞥅𞤩𞤭 𞤶𞤫𞥅𞤺𞤮𞤮⹁ 𞤺𞤭𞤦𞤭 𞥒𞥐𞥑𞥓 𞤬𞤢𞥄 𞥒𞥐𞥑𞥙⹁ 𞤳𞤮 𞤳𞤢𞤲𞤳𞤮 𞤸𞤮𞥅𞤤𞤮𞤪𞤢𞤲𞤮𞥅 𞤳𞤢 𞤬𞤢𞤺𞥆𞤵𞤣𞤵 𞤫 𞤳𞤢 𞤶𞤢𞤱𞤤𞤫.
 
𞤖𞤮𞥅𞤪𞤫𞥅𞤶𞤮 𞤘𞤢𞤥𞤦𞤮𞤲 𞤮𞤲 𞤬𞤮𞤤𞥆𞤢𞥄𞤥𞤢. 𞤑𞤮 𞤯𞤵𞤥 𞤧𞤮𞥅𞤪𞤭𞥅𞤩𞤫 𞤳𞤮𞤲𞤵 𞤘𞤢𞤦𞤮𞤲 𞤲𞤺𞤵𞤲 𞤸𞤮𞤤𞥆𞤭 𞤸𞤢𞤲𞤳𞤭 𞤫 𞤲𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥓𞥐 𞤔𞤵𞤳𞤮 𞥒𞥐𞥒𞥓. 𞤇𞤫 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤧𞤵𞤩𞤮 𞤲𞤺𞤮𞤲 𞤦𞤮𞤪𞤼𞤢𞥄𞤥𞤢⹁ 𞤳𞤫𞥅𞤪𞤭 𞤯𞤭𞤲 𞤥𞤢𞤩𞥆𞤢𞥄𞤥𞤢⹁ 𞤲𞤶𞤵𞤩𞥆𞤵𞤤𞤫 𞤤𞤢𞥄𞤥𞤵 𞤯𞤭𞤲 𞤬𞤮𞤨 𞤧𞤢𞤴𞤲𞤢𞥄𞤥𞤢.


𞤑𞤮 𞤄𞤪𞤭𞤧 𞤌𞤤𞤭𞤺𞤭 𞤐𞤺𞤫𞥅𞤥𞤢⹁ 𞤳𞤵𞥅𞤩𞤢𞤤𞤶𞤮 𞤤𞤢𞥄𞤼𞤭𞤲𞤮𞥅𞤯𞤮 𞤢𞤪𞤣𞤭𞥅𞤯𞤮 𞤬𞤫𞤣𞥆𞤫 𞤳𞤭𞤱𞤢𞤤 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤮𞤲 𞤱𞤮𞤲𞤭 𞤳𞤮 𞤩𞤫 𞤼𞤮𞤯𞥆𞤭𞥅 𞤳𞤮 𞤢𞤪𞤣𞤮𞥅 𞤤𞤫𞤴𞤣𞤭 𞤲𞤣𞤭𞤲 𞤳𞤫𞤲𞤫𞤲𞤼𞤭. 𞤌𞥅 𞤳𞤢𞤣𞤭 𞤤𞤫 𞤲𞤮 𞤶𞤫𞤴𞤣𞤭 𞤫 𞤀𞤤𞤭𞥅 𞤄𞤮𞤲𞤺𞤮⹁ 𞤤𞤢𞥄𞤥𞤯𞤮 𞤬𞤮𞤤𞥆𞤢𞥄𞤯𞤮 𞤮𞤲⹁ 𞤲𞤣𞤫 𞤼𞤢𞤱𞤲𞤮𞥅 𞤳𞤮 𞤩𞤫 𞤣𞤫𞤲𞤯𞤭𞤪𞤢𞥄𞤩𞤫.


𞤀𞤤𞤭𞥅 𞤄𞤮𞤲𞤺𞤮 𞤬𞤮𞤤𞥆𞤢𞥄𞤥𞤢 𞤸𞤢𞤪𞤭 𞤮𞤥𞤮 𞤬𞤮𞤳𞥆𞤭𞤲𞤼𞤭𞤲𞤭 𞤸𞤢𞤨𞥆𞤵 𞤲𞤺𞤵 𞤣𞤵𞥅𞤩𞤭 𞤶𞤮𞤱𞤭 𞤦𞤢𞤯𞤼𞤢𞤲𞤫 𞤧𞤵𞤩𞤮 𞤱𞤢𞤯𞤲𞤮𞥅𞤲𞤺𞤮 𞤲𞤺𞤮𞤲 𞤻𞤢𞤤𞤲𞤣𞤫 𞥒𞥖 𞤔𞤵𞤳𞤮 𞥒𞥐𞥒𞥓. 𞤑𞤮 𞤲𞤺𞤵𞥅 𞤸𞤢𞤨𞥆𞤵 𞤱𞤮𞤲𞤢𞤴𞤲𞤮𞥅 𞤼𞤢𞤼𞤢𞤩𞤵 𞤲𞤺𞤵𞤲 𞤺𞤭𞤦𞤭 𞤮 𞤤𞤢𞥄𞤥𞤭𞥅⹁ 𞤫 𞤸𞤭𞤲𞤮 𞤤𞤫 𞤮 𞤱𞤢𞤯𞤭𞥅𞤲𞤮 𞤣𞤵𞥅𞤩𞤭 𞥑𞥔 𞤳𞤢 𞤤𞤢𞥄𞤥𞤵.


𞤑𞤮𞤲𞤮 𞤀𞤤𞤦𞤫𞤪 𞤌𞤲𞤣𞤮 𞤌𞤧𞤢⹁ 𞤤𞤭𞤣𞥆𞤮 𞤥𞤢𞤳𞥆𞤮 𞤮𞤲⹁ 𞤶𞤢𞤩𞤢𞥄𞤤𞤭 𞤼𞤢𞤦𞤭𞤲𞤼𞤭𞤲𞤣𞤫 𞤨𞤮𞥅𞤤𞤢𞤤 𞤄𞤮𞤲𞤺𞤮 𞤲𞤺𞤢𞤤. 𞤉 𞤱𞤭𞤴𞤭 𞤥𞤢𞤳𞥆𞤮 𞤳𞤢𞤲𞤳𞤮 𞤳𞤢𞤣𞤭⹁ 𞤳𞤮 𞤳𞤢𞤲𞤳𞤮 𞤬𞤮𞥅𞤤𞤭. 𞤌 𞤼𞤮𞤪𞤭𞥅 𞤴𞤮 𞤀𞤤𞤭𞥅 𞤄𞤮𞤲𞤺𞤮 𞤲𞤫𞤱𞤭𞤲 𞤶𞤢𞥄𞤩𞤮𞤼𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫. 𞤑𞤮𞤲𞤮 𞤼𞤵𞤥𞤦𞤫𞤪𞤫 𞤶𞤫𞤥𞥆𞤢⹁ 𞤫 𞤥𞤢𞤱𞤦𞤢𞥄𞤪𞤫 𞤲𞤮 𞤱𞤫𞥅𞤼𞤵𞤣𞤫 𞤲𞤶𞤫𞤧𞤤𞤢𞥄𞤪𞤫⹁ 𞤦𞤮𞤼𞤫 𞤧𞤵𞤩𞤮 𞤲𞤺𞤮𞤲 𞤬𞤫𞤻𞥆𞤭𞤲𞤢𞥄. 𞤖𞤢𞤪𞤭 𞤸𞤢𞤳𞤼𞤭𞤧𞤵 𞤲𞤺𞤵𞤲 𞤼𞤢𞤰𞤢𞥄𞤥𞤢. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤫𞤧𞤤𞤮𞥅𞤩𞤫 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤬𞤮𞤨 𞤼𞤮𞤽𞤢𞤲𞤢𞥄𞤥𞤢 𞤸𞤵𞤥𞤨𞤭𞤼𞤵𞤺𞤮𞤤 𞤲𞤮 𞤷𞤮𞤬𞤼𞤫 𞤯𞤫𞤲 𞤬𞤫𞤰𞥆𞤭𞤪𞤭.


𞤏𞤵𞤪𞤭𞤲 𞤼𞤭𞤥𞥆𞤢𞥄𞤤𞤭 𞤸𞤢𞤴 𞤲𞤶𞤢𞤥𞤣𞤭 𞤱𞤮𞥅𞤼𞤭𞤪𞤭 𞤩𞤢𞥄𞤱𞤮 𞤱𞤭𞤴𞤫𞥅𞤣𞤫 𞤳𞤮 𞤀𞤤𞤭𞥅 𞤄𞤮𞤲𞤺𞤮 𞤬𞤮𞥅𞤤𞤭⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤱𞤢𞤴𞤤𞤭𞤼𞤭 𞤤𞤢𞥄𞤥𞤵 𞤲𞤺𞤵𞤲.


𞤘𞤭𞤦𞤭 𞤮𞤲𞤼𞤵𞤥𞤢⹁ 𞤀𞤤𞤭𞥅 𞤄𞤮𞤲𞤺𞤮 𞤲𞤮 𞤥𞤢𞤪𞤢𞥄 𞤫 𞤧𞤵𞥅𞤣𞤵. 𞤌 𞤱𞤢𞤯𞤵𞤲𞤮 𞤯𞤮𞤱𞤤𞤵 𞤮𞤥𞤮 𞤲𞤮𞤣𞥆𞤢 𞤴𞤭𞤥𞤩𞤫 𞤴𞤮 𞤧𞤮𞥅𞤰𞤢𞤲 𞤥𞤮 𞤲𞤮 𞤮 𞤸𞤫𞤩𞤼𞤭𞤼𞤭𞤪𞤢 𞤤𞤢𞥄𞤥𞤵 𞤲𞤺𞤵𞤲.


𞤑𞤮 𞤫 𞥒𞥐𞥐𞥙 𞤮 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤦𞤢𞥄𞤦𞤢 𞤥𞤢𞤳𞥆𞤮 𞤓𞤥𞤢𞤪 𞤄𞤮𞤲𞤺𞤮. 𞤖𞤢𞤪𞤭 𞤮𞤲 𞤳𞤢𞤣𞤭 𞤩𞤵𞤪𞤲𞤭𞥅 𞤣𞤵𞥅𞤩𞤭 𞥔𞥒 𞤸𞤮𞥅𞤪𞤫 𞤤𞤫𞤴𞤣𞤭 𞤘𞤢𞤦𞤮𞤲 𞤲𞤣𞤭𞤲. 𞤖𞤢𞤳𞥆𞤵𞤲𞥋𞤣𞤫 𞤩𞤫𞥅 𞤯𞤭𞤯𞤮⹁ 𞤧𞤵𞥅𞤣𞤵 𞤄𞤮𞤲𞤺𞤮 𞤲𞤣𞤵𞤲 𞤤𞤢𞥄𞤥𞤭𞤳𞤫 𞤣𞤵𞥅𞤩𞤭 𞥕𞥖 (𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤫 𞤶𞤫𞥅𞤺𞤮𞤮).


𞤀𞤤𞤭𞥅 𞤄𞤮𞤲𞤺𞤮 𞤳𞤮 𞤻𞤢𞤤𞤲𞤣𞤫 𞥙 𞤕𞤮𞤤𞤼𞤮 𞥑𞥙𞥕𞥙⹁ 𞤮 𞤶𞤭𞤦𞤭𞤲𞤢𞥄. 𞤌 𞤭𞤲𞥆𞤢𞥄 𞤀𞤤𞤫𞤲 𞤄𞤫𞤪𞤲𞤢𞤪 𞤄𞤮𞤲𞤺𞤮. 𞤑𞤮 𞤲𞤣𞤫 𞤦𞤢𞥄𞤦𞤢 𞤥𞤢𞤳𞥆𞤮 𞤧𞤭𞤤𞤥𞤵𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥓⹁ 𞤩𞤫 𞤭𞤲𞥆𞤭 𞤥𞤮 𞤀𞤤𞤭𞥅 𞤄𞤮𞤲𞤺𞤮. 𞤄𞤢𞥄𞤦𞤢 𞤥𞤢𞤳𞥆𞤮 𞤱𞤢𞤴𞤤𞤭 𞤭𞤲𞤣𞤫 𞤥𞤵𞥅𞤯𞤵𞤲 𞤲𞤣𞤫𞤲 𞤭𞤼𞥆𞤭 𞤀𞤤𞤦𞤫𞤪 𞤦𞤫𞤪𞤲𞤢𞤪 𞤄𞤮𞤲𞤺𞤮 𞤱𞤢𞤯𞤭 𞤓𞤥𞤢𞤪 𞤄𞤮𞤲𞤺𞤮


𞤀𞤤𞤭𞥅 𞤄𞤮𞤲𞤺𞤮 𞤫 𞤩𞤫𞤴𞤲𞤺𞤵 𞤥𞤵𞤵𞤲 𞤅𞤭𞤤𞤾𞤭𞤴𞤢 𞤜𞤢𞤤𞤢𞤲𞤼𞤫𞤲⹁ 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥙 𞤩𞤫 𞤶𞤮𞤥𞤦𞤭𞤲𞥋𞤣𞤭𞤪𞤭. 𞤖𞤭𞤩𞤫 𞤶𞤮𞤺𞤮𞤣𞤭 𞤩𞤭𞤩𞥆𞤫 𞤲𞤢𞤴𞤮⹁ 𞤣𞤫𞤦𞥆𞤮 𞤺𞤮𞥅𞤼𞤮 𞤫 𞤱𞤮𞤪𞤩𞤫 𞤼𞤢𞤼𞤮. 𞤉 𞤩𞤫𞤲 𞤩𞤭𞤩𞥆𞤫 𞤱𞤮𞤪𞤩𞤫⹁ 𞤳𞤮 𞤼𞤢𞤼𞤮 𞤩𞤫 𞤸𞤫𞤩𞤭𞤣𞤭⹁ 𞤺𞤮𞥅𞤼𞤮 𞤮𞤲⹁ 𞤄𞤭𞤤𞤢𞥄𞤤 𞤄𞤮𞤲𞤺𞤮⹁ 𞤱𞤮𞤲𞤢𞥄 𞤩𞤭𞤯𞥆𞤮 𞤥𞤢𞤩𞥆𞤫 𞤼𞤭𞤺𞤭⹁ 𞤳𞤮 𞤩𞤢𞤣𞤲𞤭𞤼𞤢𞥄𞤯𞤮.


𞤑𞤮 𞤲𞤣𞤵𞥅 𞤬𞤮𞤤𞥆𞤵𞤪𞤵 𞤯𞤮𞤮 𞤼𞤭𞤥𞥆𞤭𞤲𞤭 𞤶𞤫𞥅𞤼𞤢𞤼𞤭 𞤨𞤮𞤤𞥆𞤭 𞤯𞤭𞤲 𞤫 𞤲𞤣𞤫𞤪 𞤀𞤬𞤪𞤭𞤳 𞤺𞤭𞤦𞤭 𞥒𞥐𞥒𞥐.
𞤑𞤮 𞤴𞤭𞤥𞤩𞤫 𞥗𞥔 𞤱𞤮𞤲𞤭 𞤳𞤮 𞤥𞤢𞥄𞤴𞤭 𞤫 𞤧𞤵𞤥𞤮 𞤱𞤢𞤯𞤲𞤺𞤮 𞤸𞤢𞤲𞤣𞤫 𞤫 𞤐𞤢𞥄𞤧𞤢𞥄𞤲𞤣𞤫⹁ 𞥓𞥑 𞤔𞤵𞤳𞤮 𞥒𞥐𞥒𞥓⹁ 𞤼𞤮 𞤧𞤢𞤸𞤪𞤫 𞤔𞤮𞤸𞤢𞤲𞤫𞤧𞤦𞤵𞤪 𞤫 𞤲𞤣𞤫𞤪 𞤤𞤫𞤴𞤣𞤭 𞤀𞤬𞤪𞤭𞤳 𞤙𞤢𞤥𞤲𞤢𞥄𞤪𞤭.𞤅𞤢𞤨𞥆𞤮-𞤫-𞤯𞤭𞤯𞤮 𞤫 𞤩𞤫𞤲 𞤥𞤢𞥄𞤴𞤩𞤫⹁ 𞤳𞤮 𞤨𞤢𞤴𞤳𞤮𞤴. 𞤖𞤢𞤴 𞤦𞤮𞥅𞤦𞤮 𞤥𞤮 𞤫𞤲𞤼𞤢𞥄𞤲𞤮𞥅𞤳𞤢 𞤼𞤢𞤸𞤮⹁ 𞤲𞤮 𞤼𞤢𞤱𞤢𞥄 𞤫 𞤸𞤫𞤣𞥆𞤭𞥅𞤩𞤫 𞤫 𞤴𞤭𞥅𞤼𞤫 𞤲𞤺𞤫𞤲.𞤒𞤮𞤺𞤢 𞤫 𞤬𞤵𞤪𞤫𞥅𞤶𞤭 𞤴𞤭𞥅𞤼𞤢𞥄𞤯𞤭 𞤢𞤲𞤣𞤭𞤼𞤮𞤼𞤢𞥄𞤳𞤮.𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤴𞤭𞤥𞤩𞤫 𞥖𞥐 𞤲𞤮 𞤦𞤢𞤪𞤥𞤭⹁ 𞤯𞤵𞥅𞤯𞤵𞤩𞤫 𞤴𞤭𞥅𞤼𞤢𞥄𞤳𞤢 𞤼𞤢𞤸𞤮.


𞤑𞤮 𞤴𞤭𞤥𞤩𞤫 𞤩𞤫 𞤢𞤤𞤢𞥄 𞤸𞤮𞤯𞤭𞤪𞤣𞤫 𞤱𞤮𞤲𞤭 𞤳𞤮 𞤣𞤢𞥄𞤳𞤭𞤲𞤮𞥅 𞤫 𞤲𞤣𞤫𞥅 𞤸𞤵𞤩𞤫𞥅𞤪𞤫.𞤂𞤢𞥄𞤥𞤩𞤫 𞤩𞤫𞤲 𞤢𞤲𞤣𞤭𞤲𞤢𞥄𞤤𞤭 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤮𞤥𞤦𞤮 𞤲𞤺𞤮𞥅 𞤧𞤵𞤥𞤮⹁ 𞤳𞤮𞤲𞤮 𞤼𞤵𞥅𞤺𞤮𞤪𞤣𞤫 𞤫 𞤦𞤢𞤯𞤼𞤫 𞤴𞤭𞥅𞤼𞤢𞥄𞤯𞤫 𞤯𞤫𞤲⹁ 𞤳𞤮 𞤶𞤮𞤱𞤤𞤮𞤤 𞤲𞤫𞤦𞥆𞤢𞤲 𞤱𞤮𞤲𞤭 𞤧𞤢𞤦𞤵 𞤬𞤵𞤯𞥆𞤢𞤺𞤮𞤤 𞤴𞤭𞥅𞤼𞤫 𞤲𞤺𞤫𞤲.𞤍𞤵𞥅𞤯𞤵𞤩𞤫 𞤫 𞤸𞤮𞤯𞤵𞤩𞤫 𞤫 𞤲𞤣𞤫𞥅 𞤸𞤵𞤩𞤫𞥅𞤪𞤫 𞤳𞤮 𞤶𞤮𞤱𞤤𞤭 𞤫 𞤴𞤭𞥅𞤼𞤫 𞤲𞤣𞤢𞤴𞤺𞤭𞤲𞤮𞤪𞤼𞤢 𞤥𞤢𞤤𞥆𞤢 𞤭𞤱𞤤𞤮𞤪𞤼𞤢 𞤧𞤭 𞤦𞤭𞤬𞤭 𞤯𞤭𞤲 𞤼𞤭𞥅𞤯𞤭𞥅.
𞤒𞤉𞤜𞤘𞤉𞤐𞤋 𞤆𞤈𞤋𞤘𞤌𞤟𞤋𞤐⹁ 𞤸𞤮𞥅𞤪𞤫𞥅𞤶𞤮 𞤣𞤫𞤲𞤼𞤢𞤤 𞤁𞤵𞤲𞤳𞤫𞥅𞤩𞤫 𞤏𞤀𞤘𞤐𞤉𞤈 𞤩𞤫𞤲⹁ 𞤲𞤮 𞤼𞤢𞤱𞤢𞥄 𞤫 𞤱𞤢𞤯𞥆𞤭𞤲𞤮𞥅𞤩𞤫 𞤤𞤢𞥄𞤱𞤳𞤢 𞤬𞤵𞤳𞥆𞤭𞥅𞤳𞤢 𞤳𞤢𞤲 𞤸𞤢𞤲𞤣𞤫 𞤫 𞤐𞤔𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥓 𞤔𞤵𞤳𞤮 𞥒𞥐𞥒𞥓. 𞤑𞤮 𞤯𞤵𞤥 𞤤𞤢𞥄𞤥𞤵 𞤈𞤮𞥅𞤧𞤭𞤴𞤢 𞤲𞤺𞤵𞤲 𞤸𞤮𞤤𞥆𞤭𞤼𞤭.𞤑𞤮 𞤫 𞤸𞤮𞤯𞤮 𞤭𞤲𞥆𞤫𞤼𞤫𞥅𞤲𞤺𞤮 𞤑𞤵𞥁𞤫𞤲𞤳𞤭𞤲𞤮⹁ 𞤲𞤣𞤫𞤪 𞤈𞤮𞥅𞤧𞤭𞤴𞤢⹁ 𞤤𞤢𞥄𞤱𞤳𞤢 𞤳𞤢𞤲 𞤬𞤵𞤳𞥆𞤭𞥅. 𞤖𞤢𞤪𞤭 𞤳𞤢 𞤭𞤱𞤪𞤭 𞤃𞤮𞤧𞤳𞤵 𞤬𞤭𞥅 𞤴𞤢𞤸𞤪𞤵𞤺𞤮𞤤 𞤅𞤫𞤲 𞤆𞤫𞤼𞤫𞤪𞤧𞤦𞤵𞤪. 𞤐𞤮 𞤼𞤭𞤶𞥆𞤢𞥄 𞤳𞤢 𞤴𞤭𞤥𞤩𞤫 𞤧𞤢𞤨𞥆𞤮 𞤱𞤢𞤯𞥆𞤭𞤲𞤮𞥅𞤩𞤫 𞤤𞤢𞥄𞤱𞤳𞤢 𞤳𞤢𞤲 𞤸𞤫𞤣𞥆𞤭𞥅 𞤫 𞤴𞤮𞤪𞤴𞤮𞤪𞤼𞤢𞤤 𞤲𞤺𞤢𞤤. 𞤑𞤮𞤲𞤮⹁ 𞤳𞤮 𞤬𞤵𞤪𞤫𞥅𞤶𞤭 𞤶𞤫𞥅𞤼𞤢𞤼𞤭 𞤨𞤫𞤼 𞤴𞤭𞥅𞤼𞤢𞥄 𞤼𞤢𞤸𞤮. 𞤀𞤲𞤣𞤢𞥄𞤳𞤢 𞤧𞤭 𞤆𞤪𞤭𞤺𞤮𞥁𞤭𞤲⹁ 𞤸𞤮𞥅𞤪𞤫𞥅𞤶𞤮 𞤏𞤢𞤺𞤲𞤫𞤪 𞤮𞤲⹁ 𞤲𞤮 𞤼𞤢𞤱𞤢𞥄 𞤫 𞤩𞤫𞤲. 𞤉 𞤦𞤭𞤴𞤮𞤤 𞤢𞤲𞤼𞤵𞤩𞤫⹁ 𞤶𞤵𞤸𞤢𞤼𞤢𞥄 𞤳𞤢𞤣𞤭 𞤧𞤭 𞤼𞤢𞤱𞤭𞥅 𞤆𞤪𞤭𞤺𞤮𞥁𞤭𞤲 𞤣𞤢𞤯𞤵𞤲𞤮.𞤊𞤭𞥅 𞤳𞤢𞤤𞤢 𞤤𞤢𞥄𞤥𞤵 𞤈𞤮𞥅𞤧𞤭𞤴𞤢 𞤲𞤺𞤵𞤲 𞤬𞤢𞥄𞤤𞤫𞤼𞤫 𞤬𞤢𞤱𞤵𞤣𞤫 𞤓𞤳𞤪𞤢𞤴𞤲𞤢 𞤲𞤺𞤮𞥅 𞤥𞤢𞤧𞤭𞥅𞤦𞤮⹁ 𞤯𞤵𞤥 𞤸𞤢𞤯𞤢𞤼𞤢 𞤳𞤢 𞤯𞤵𞥅𞤯𞤵𞤩𞤫 𞤯𞤢𞤩𞥆𞤭𞤼𞤭𞤪𞤢 𞤦𞤢𞤲𞤽𞤫 𞤃𞤮𞤧𞤳𞤵 𞤳𞤮 𞤱𞤮𞤲𞤭 𞤧𞤢𞤦𞤵 𞤬𞤵𞤳𞥆𞤢𞤺𞤮𞤤 𞤳𞤢𞥄 𞤤𞤢𞥄𞤱𞤳𞤢.𞤖𞤢𞤪𞤭 𞤆𞤪𞤭𞤺𞤮𞥁𞤭𞤲 𞤯𞤵𞥅𞤯𞤢𞥄𞤳𞤢 𞤴𞤭𞤴𞤫𞥅𞤣𞤫 𞤫 𞤳𞤫𞤲𞤫 𞤺𞤭𞤦𞤭 𞤣𞤵𞤲𞤳𞤫𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤥𞤵𞤪𞤼𞤢𞤲𞥆𞤮 𞤤𞤢𞥄𞤥𞤵 𞤆𞤵𞤼𞤭𞤲 𞤲𞤺𞤵𞤲 𞤫 𞤑𞤮𞤪𞤧𞤮 𞤧𞤢𞥄𞤤𞤭𞥅𞤲𞤺𞤮. 𞤍𞤵𞤥 𞤱𞤮𞤲𞤢𞤲𞥆𞤮 𞤆𞤵𞤼𞤭𞤲 𞤸𞤫𞤪𞤧𞤢 𞤥𞤢𞤱𞤳𞤢.




𞤉 𞤯𞤮𞤱𞤤𞤵 𞤴𞤢𞤤𞤼𞤭𞤲𞤢𞤲𞤮𞥅𞤲𞤺𞤵 𞤻𞤢𞤤𞤲𞤣𞤫 𞥒𞥔 𞤑𞤮𞤪𞤧𞤮⹁ 𞤦𞤭𞤥𞤦𞤭 𞤥𞤵𞤪𞤼𞤢𞤤 𞤲𞤺𞤢𞤤⹁ 𞤆𞤵𞤼𞤭𞤲 𞤴𞤢𞤤𞤼𞤭 𞤮𞤥𞤮 𞤼𞤭𞤳𞥆𞤭 𞤳𞤮 𞤼𞤭𞥅𞤯𞤭. 𞤌 𞤱𞤭𞤴𞤭 𞤥𞤵𞤪𞤼𞤢𞤤 𞤲𞤺𞤢𞤤 𞤳𞤮 𞤶𞤢𞤲𞤬𞤢 𞤣𞤮𞤱 𞤸𞤮𞤣𞤮𞥅𞤪𞤫. 𞤄𞤢𞤼𞥆𞤫 𞤯𞤵𞤥⹁ 𞤯𞤵𞥅𞤯𞤵𞤩𞤫 𞤱𞤭𞤴𞤭𞤲𞤮⹁ 𞤆𞤪𞤭𞤺𞤮𞥁𞤭𞤲 𞤳𞤮 𞤬𞤵𞤪𞤫𞥅 𞤱𞤮𞤲𞤭 𞤫 𞤧𞤫𞤨𞥆𞤵𞤣𞤫⹁ 𞤧𞤢𞤦𞤵𞤲𞤢 𞤧𞤭 𞤼𞤢𞤱𞤵𞤲𞤮 𞤮𞤥𞤮 𞤬𞤢𞤺𞥆𞤭𞥅 𞤦𞤢𞥄𞤤𞤯𞤫 𞤥𞤢𞤳𞥆𞤮⹁ 𞤮 𞤣𞤢𞤪𞤼𞤮𞤼𞤢𞤲𞤮𞥅𞤳𞤮 𞤆𞤵𞤼𞤭𞤲 𞤢𞤲𞤣𞤭𞤪𞤢𞥄𞤯𞤮 𞤥𞤵𞤼𞤭𞤲𞤺𞤮𞤤 𞤫 𞤼𞤮𞥅𞤳𞤭𞤲𞤺𞤮𞤤 𞤳𞤢𞤤𞤢 𞤣𞤢𞤪𞤼𞤭𞥅𞤯𞤮 𞤥𞤮.𞤑𞤮 𞤫 𞥒𞥐𞥑𞥔 𞤬𞤫𞤣𞥆𞤫 𞤏𞤢𞤺𞤲𞤫𞤪 𞤲𞤣𞤫𞤲 𞤧𞤭𞤲𞤷𞤢𞥄. 𞤘𞤭𞤦𞤭 𞤮𞤲𞤼𞤵𞤥𞤢 𞤳𞤮 𞤲𞤣𞤫𞤲 𞤬𞤫𞤣𞥆𞤫⹁ 𞤤𞤢𞥄𞤥𞤵 𞤈𞤮𞥅𞤧𞤭𞤴𞤢 𞤲𞤺𞤵𞤲 𞤱𞤮𞤲𞤭 𞤼𞤵𞥅𞤺𞤮𞤪𞤣𞤫 𞤫 𞤸𞤢𞤪𞤫𞥅𞤶𞤭 𞤲𞤣𞤫𞤪 𞤀𞤬𞤪𞤭𞤳 𞤫 𞤓𞤳𞤪𞤢𞤴𞤲𞤢. 𞤂𞤫𞤴𞤯𞤫 𞤀𞤊𞤪𞤭𞤳 𞤱𞤢𞤲𞤮 𞤃𞤢𞤤𞤭 𞤫 𞤅𞤢𞤲𞤼𞤪𞤢𞤬𞤪𞤭𞤳⹁ 𞤳𞤮 𞤣𞤵𞤲𞤳𞤫𞥅𞤩𞤫 𞤏𞤢𞤺𞤲𞤫𞤪 𞤱𞤮𞤲𞤭 𞤱𞤢𞤤𞥆𞤭𞤼𞤮𞤪𞤣𞤫 𞤫 𞤸𞤢𞤪𞤫𞥅𞤶𞤭 𞤥𞤵𞤵𞤲. 
𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤏𞤀𞤘𞤐𞤉𞤈 𞤲𞤮 𞤼𞤢𞤱𞤢𞤲𞤮𞥅 𞤱𞤢𞤤𞥆𞤭𞤼𞤢𞤺𞤮𞤤 𞤧𞤮𞥅𞤪𞤭𞥅𞤩𞤫 𞤃𞤢𞤤𞤭 𞤩𞤫𞤲 𞤫 𞤲𞤦𞤢𞤪𞤤𞤫 𞤱𞤢𞤯𞤵𞤲𞤫𞥅𞤯𞤫 𞤯𞤫𞤲 𞤃𞤵𞤪𞤢⹁ 𞤫 𞤲𞤣𞤫𞤪 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤲𞤶𞤮𞤱𞤮 𞤱𞤢𞤪𞤢𞤲𞤮 𞤫 𞤲𞤺𞤮𞤲 𞤸𞤮𞤯𞤮 𞤊𞤵𞤤𞤩𞤫.
𞤐𞤶𞤵𞤩𞥆𞤵𞤣𞤭 𞤆𞤮𞤼𞥆𞤤𞤢 𞤀𞤬𞤪𞤭𞤳 𞤲𞤣𞤭𞤲 𞤸𞤢𞤴𞤼𞤭𞤲𞤭𞥅 𞤐𞤋𞥅𞤔𞤉𞤈 𞤫 𞤸𞤵𞥅𞤱𞤮𞤲’𞤣𞤭𞤪𞤫 𞤯𞤫𞤲 𞤩𞤢𞥄𞤱𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤵𞤣𞤫 𞤃𞤓𞤖𞤀𞤃𞥆𞤀𞤁 𞤄𞤀𞤟𞤓𞤃.


𞤅𞤢𞤤𞤲𞤣𞤵 𞤆𞤮𞤼𞥆𞤢𞤤 𞤀𞤬𞤪𞤭𞤳 𞤬𞤭𞥅 𞤔𞤢𞤥 𞤫 𞤑𞤭𞤧𞤢𞤤 𞤼𞤮𞤪𞤭𞤳𞤫 𞤤𞤫𞤴𞤯𞤫 𞤀𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨 𞤱𞤮𞥅𞤪𞤢𞤺𞤮𞤤 𞤳𞤢𞤤𞤢 𞤳𞤵𞥅𞤺𞤢𞤤 𞤣𞤢𞤺𞤭𞤲𞤢𞤴𞤲𞤺𞤢𞤤 𞤤𞤢𞥄𞤥𞤵 𞤧𞤮𞥅𞤪𞤭 𞤲𞤺𞤵𞤲 𞤐𞤭𞥅𞤶𞤫𞤪. 𞤖𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤴𞤢𞤥𞤭𞤪𞤢𞥄𞤥𞤢 𞤢𞤷𞥆𞤭𞤼𞤵𞤺𞤮𞤤 𞤃𞤓𞤖𞤀𞤃𞥆𞤀𞤁 𞤄𞤀𞤟𞤓𞤃⹁ 𞤖𞤮𞥅𞤪𞤫𞥅𞤶𞤮 𞤬𞤮𞤤𞥆𞤢𞥄𞤯𞤮 𞤮𞤲.


𞤘𞤭𞤦𞤭 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲 𞤱𞤢𞤴𞤤𞤭𞤼𞤢𞥄 𞤻𞤢𞤤𞤲𞤣𞤫 𞥒𞥖 𞤃𞤮𞤪𞤧𞤮 𞥒𞥐𞥒𞥓⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤲𞤮 𞤧𞤮𞤳𞤭 𞤃𞤓𞤖𞤀𞤃𞥆𞤀𞤁 𞤄𞤀𞤟𞤓𞤃 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤢𞤳𞥆𞤮 𞤳𞤢 𞤸𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤲𞤣𞤫.


𞤁𞤉𞤐𞤘𞤖𞤀 (ECOWAS/CEDEAO) 𞤲𞤮 𞤳𞤢𞤥𞤦𞤭𞤪𞤢𞤲𞤭 𞤧𞤮𞥅𞤪𞤭𞥅𞤩𞤫 𞤥𞤵𞤪𞤼𞤵𞤩𞤫 𞤩𞤫𞤲⹁ 𞤭𞤥𞥆𞤭𞤲𞤺𞤮𞤤 𞤳𞤮𞤲𞤵 𞤳𞤮 𞤤𞤢𞤲𞤷𞤢 𞤩𞤫. 𞤅𞤮𞥅𞤪𞤭𞥅𞤩𞤫 𞤥𞤵𞤪𞤼𞤢𞤤 𞤲𞤺𞤢𞤤 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤶𞤮𞤺𞤲𞤭𞤼𞤢𞤼𞤢𞥄 𞤤𞤢𞥄𞤥𞤵 𞤲𞤺𞤵𞤲 𞤫 𞤲𞤣𞤫𞤪 𞤣𞤵𞥅𞤩𞤭 𞤼𞤢𞤼𞤭. 𞤑𞤮𞤲𞤮 𞤁𞤉𞤐𞤘𞤖𞤀 𞤶𞤢𞤩𞤢𞥄𞤤𞤭 𞤯𞤵𞤥.


𞤃𞤓𞤖𞤀𞤃𞥆𞤀𞤁 𞤄𞤀𞤟𞤓𞤃 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥖𞥓. 𞤑𞤮 𞤻𞤢𞤤𞤲𞤣𞤫 𞥒 𞤅𞤫𞥅𞤯𞤼𞤮 𞥒𞥐𞥒𞥑 𞤮 𞤰𞤢𞤱𞤭 𞤳𞤢 𞤤𞤢𞥄𞤥𞤵 𞤤𞤮𞤲𞤼𞤮 𞤃𞤓𞤖𞤀𞤃𞥆𞤁 𞤒𞤓𞥅𞤅𞤓𞤊. 𞤇𞤫𞥅 𞤯𞤭𞤯𞤮 𞤳𞤢𞤤𞤢 𞤳𞤮 𞤫 𞤬𞤫𞤣𞥆𞤫 𞤱𞤮𞥅𞤼𞤫𞤪𞤫 𞤲𞤣𞤫𞤲 𞤶𞤫𞤴𞤢𞥄. 𞤄𞤢𞤯𞤼𞤢𞤲𞤫 𞤧𞤵𞤩𞤮 𞤤𞤢𞥄𞤥𞥆𞤭𞤲𞤺𞤮 𞤥𞤮 𞤲𞤺𞤮𞤲⹁ 𞤨𞤫𞤤𞥆𞤫 𞤤𞤵𞤲𞤣𞤭𞥅𞤯𞤫 𞤤𞤢𞥄𞤥𞤵 𞤲𞤺𞤵𞤲 𞤱𞤭𞤴𞤵𞤲𞤮 𞤮 𞤱𞤵𞤶𞥆𞤢𞤲𞤢.
𞤖𞤢𞤲𞤪𞤭 𞤑𞤮𞤲𞤢𞤲 𞤄𞤫𞤣𞤭𞤴𞤫⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤑𞤮𞤼𞤣𞤭𞤱𞤢𞤪 𞤮𞤲 𞤸𞤢𞤳𞥆𞤵𞤲𞥋𞤣𞤫𞥑𞥙𞥙𞥓 𞤫 𞥑𞥙𞥙𞥙⹁ 𞤬𞤢𞥄𞤼𞤭𞤳𞤫 𞤸𞤢𞤲𞤳𞤭 𞤫 𞤃𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥐𞥑 𞤔𞤵𞤳𞤮 𞥒𞥐𞥒𞥓. 𞤑𞤮 𞤣𞤵𞥅𞤩𞤭 𞥘𞥙 𞤮 𞤬𞤫𞤰𞥆𞤭𞤲𞤭𞤪𞤭 𞤳𞤢 𞤧𞤢𞤬𞤪𞤮𞤪𞤣𞤫 𞤆𞤋𞤟𞤀𞤃⹁ 𞤱𞤮𞤲𞤣𞤫 𞤀𞤦𞤭𞤶𞤢𞤲⹁ 𞤤𞤢𞥄𞤥𞤮𞤪𞤣𞤫 𞤑𞤮𞤼𞤣𞤭𞤱𞤢𞥄𞤪.


𞤇𞤢𞤲𞤺𞤭𞤲𞤢𞥄𞤳𞤢 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮. 𞤖𞤢𞤪𞤭 𞤲𞤮𞤲⹁ 𞤮𞤥𞤮 𞤴𞤢𞤸𞤵𞤲𞤮𞥅 𞤁𞤢𞤱𞤵𞤳𞤪𞤮. 𞤑𞤮 𞤼𞤮𞤲 𞤮 𞤥𞤵𞥅𞤧𞤢𞥄⹁ 𞤲𞤣𞤫𞤲 𞤮 𞤰𞤫𞤼𞥆𞤢𞥄 𞤮 𞤲𞤢𞤩𞤢𞥄 𞤫 𞤲𞤣𞤫𞤲 𞤧𞤢𞤬𞤪𞤮𞤪𞤣𞤫.


𞤌 𞤥𞤢𞥄𞤴𞤭𞥅 𞤸𞤢𞤪𞤭 𞤸𞤭𞤥𞤮 𞤸𞤫𞤦𞤤𞤢𞤲𞤢𞥄𞤣𞤫 𞤣𞤢𞤪𞤢𞤺𞤮𞤤 𞤬𞤭𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞥒𞥐𞥒𞥕 𞤬𞤭𞥅 𞤳𞤢𞤤𞤢 𞤸𞤢𞤪𞤭 𞤣𞤵𞥅𞤩𞤭 𞤥𞤢𞤳𞥆𞤮 𞤯𞤭𞤲 𞤼𞤮𞥅𞤱𞤭𞥅.


𞤄𞤫𞤣𞤭𞤴𞤫 𞤳𞤮 𞤻𞤢𞤤𞤲𞤣𞤫 𞥕 𞤁𞤵𞥅𞤶𞤮 𞥑𞥙𞥓𞥔 𞤮 𞤶𞤭𞤦𞤭𞤲𞤢𞥄 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤁𞤢𞤣𞤭𞤴𞤫𞤳𞤪𞤮 𞤶𞤫𞤴𞤢𞥄𞤲𞤣𞤫 𞤫 𞤣𞤭𞥅𞤱𞤢𞤤 𞤁𞤢𞤱𞤵𞤳𞤪𞤮. 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥕𞥔⹁ 𞤩𞤢𞥄𞤱𞤮 𞤮 𞤼𞤭𞤥𞥆𞤭𞤲𞤣𞤫 𞤶𞤢𞤲𞤺𞤣𞤫 𞤁𞤵𞤯𞤢𞤤 𞤚𞤮𞥅𞤱𞤲𞤺𞤢𞤤 𞤲𞤺𞤢𞤤⹁ 𞤮 𞤲𞤢𞤩𞤢𞥄 𞤊𞤢𞤪𞤢𞤲𞤧𞤭 𞤳𞤢 𞤔𞤢𞥄𞤩𞤭𞥅𞤪𞤵 𞤆𞤵𞤱𞤢𞤼𞤴𞤫 𞤶𞤢𞤲𞤺𞤵𞤺𞤮𞤤 𞤬𞤢𞤺𞥆𞤵𞤣𞤵 𞤥𞤢𞤤𞥆𞤢 𞤳𞤢𞤧𞤦𞤵𞤲𞤳𞤫𞤱𞤢𞤤 𞤫 𞤧𞤢𞤪𞤵 𞤥𞤢𞤤𞥆𞤢 𞤧𞤢𞤼𞤪𞤭𞤴𞤢.


𞤇𞤢𞥄𞤱𞤮 𞤑𞤮𞤼𞤣𞤭𞤱𞤢𞤪 𞤸𞤫𞤩𞤼𞤢𞥄𞤣𞤫 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤮 𞤱𞤢𞤯𞤢𞥄 𞤲𞤭𞤤𞥆𞤢𞥄𞤶𞤮 𞤑𞤮𞤼𞤣𞤭𞤱𞤢𞥄𞤪 𞤮𞤲 𞤼𞤮 𞤤𞤫𞤴𞤣𞤭 𞤀𞤥𞤫𞤪𞤭𞤳 𞤸𞤢𞤪𞤭 𞤮𞤥𞤮 𞤥𞤢𞤪𞤭 𞤣𞤵𞥅𞤩𞤭 𞥒𞥘 𞤨𞤫𞤼. 𞤕𞤢𞤺𞥆𞤢𞤤 𞤯𞤵𞤥⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥖⹁ 𞤮 𞤼𞤮𞤯𞥆𞤢𞥄 𞤤𞤢𞥄𞤼𞤢𞤺𞤮𞤤 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤬𞤢𞤺𞥆𞤵𞤣𞤵. 𞤁𞤵𞥅𞤩𞤭 𞤧𞤢𞤨𞥆𞤮-𞤫-𞤺𞤮𞤮⹁ 𞤮𞤥𞤮 𞤶𞤮𞤺𞤭𞥅 𞤲𞤺𞤢𞥄𞤤 𞤶𞤢𞥄𞤺𞤮𞤪𞤢𞤤. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥘 𞤮 𞤼𞤢𞤱𞤼𞤭 𞤃𞤢𞤲𞤳𞤭𞤪𞤺𞤢𞤤 𞤀𞤣𞤵𞤲𞤢𞤴𞤢𞤲𞤳𞤮𞤱𞤢𞤤 𞤲𞤺𞤢𞤤. 𞤑𞤮 𞤲𞤣𞤫 𞤮 𞤭𞤱𞤲𞤮𞥅 𞤯𞤮𞤲 𞤫 𞥑𞥙𞥘𞥐⹁ 𞤮 𞤧𞤵𞤩𞤢𞥄 𞤬𞤭𞥅 𞤱𞤮𞤲𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤅𞤢𞤪𞤭𞤪𞤣𞤵 𞤥𞤢𞤤𞥆𞤢 𞤲𞤦𞤢𞤼𞤭𞤪𞤣𞤵 𞤺𞤫𞤲𞤣𞤭𞤲𞤳𞤮𞤱𞤵 𞤑𞤮𞤼𞤣𞤭𞤾𞤢𞤪 𞤲𞤺𞤵𞤲.


𞤕𞤢𞤺𞥆𞤢𞤤 𞤥𞤢𞥄𞤴𞤣𞤫 𞤊𞤫𞤤𞤭𞤳𞤧 𞤓𞤬𞤵𞤱𞤫 𞤄𞤵𞤱𞤢𞤻𞤭⹁ 𞤲𞤣𞤫 𞤼𞤢𞤱𞤲𞤮𞥅 𞤳𞤮 𞤳𞤢𞤲𞤳𞤮 𞤄𞤫𞤣𞤭𞤴𞤫 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤐𞤦𞤢𞤼𞤭𞤪𞤣𞤵 𞤲𞤣𞤵𞤲⹁ 𞤮 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲 𞤴𞤫𞥅𞤧𞤮 𞤏𞤢𞤼𞤢𞤪𞤢 𞤬𞤭𞥅 𞤳𞤢𞤤𞤢 𞤳𞤮 𞤮𞤲 𞤢𞤪𞤣𞤭𞤲𞤮𞥅 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤.


𞤄𞤫𞤣𞤭𞤴𞤫 𞤲𞤮 𞤢𞤲𞤣𞤭𞤪𞤢𞥄 𞤧𞤭𞤲𞤷𞤵𞤺𞤮𞤤 𞤋𞤱𞤢𞤪𞤢𞥄𞤳𞤵 (ivoirité) . 𞤍𞤵𞤲 𞤱𞤮𞤲𞤭 𞤧𞤢𞤦𞤵 𞤱𞤭𞤴𞤢𞥄𞤩𞤫 𞤸𞤮𞤯𞤩𞤫 𞤴𞤮 𞤱𞤭𞤳𞥆𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤬𞤭𞥅 𞤱𞤮𞤼𞤢 𞤏𞤢𞤼𞤢𞤪𞤢 𞤱𞤢𞥄𞤱𞤵 𞤼𞤢𞤱𞤫𞥅𞤣𞤫 𞤫 𞤧𞤵𞤩𞤮 𞤧𞤢𞥄𞤼𞤭𞤲𞤢𞤲𞤮𞥅𞤲𞤺𞤮 𞤫 𞥑𞥙𞥙𞥕⹁ 𞤮 𞤱𞤮𞤲𞤭 𞤧𞤢𞤦𞤵 𞤧𞤢𞤪𞤼𞤭𞤲𞤺𞤮𞤤 𞤱𞤮𞤲𞤢𞤲𞤣𞤫 𞤳𞤢𞤤𞤢 𞤬𞤢𞥄𞤤𞤢𞥄𞤯𞤮 𞤸𞤮𞥅𞤪𞤢𞥄𞤳𞤵 𞤑𞤮𞤼𞤣𞤭𞤱𞤢𞤪 𞤴𞤮 𞤼𞤢𞤱𞤵 𞤶𞤭𞥅𞤣𞤲𞤢𞥄𞤩𞤫 𞤮𞤲𞤼𞤭𞤺𞤭 𞤩𞤫𞤲 𞤳𞤮 𞤑𞤮𞤼𞤣𞤭𞤾𞤢𞤪 𞤣𞤢𞤻𞤢𞥄⹁ 𞤼𞤢𞤱𞤢𞥄 𞤳𞤢𞤣𞤭 𞤮𞤲𞤼𞤭𞤺𞤭 𞤲𞤮 𞤶𞤮𞥅𞤯𞤭𞤲𞤮𞥅 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲 𞤣𞤵𞥅𞤩𞤭 𞤶𞤮𞤱𞤭 𞤶𞤮𞤳𞥆𞤮𞤲’𞤣𞤭𞤪𞤯𞤭 𞤢𞤣𞤮 𞤧𞤵𞤩𞤮 𞤲𞤺𞤮𞤲.


𞤊𞤭𞥅 𞤳𞤢𞤤𞤢 𞤮 𞤬𞤮𞥅𞤤𞤵𞤲𞤮 𞤫 𞤲𞤺𞤮𞤲 𞤧𞤵𞤩𞤮 𞤯𞤮𞤲⹁ 𞤼𞤢𞤱𞤣𞤫 𞤏𞤢𞤼𞤢𞤪𞤢 𞤫 𞤂𞤮𞤪𞤢𞤲 𞤄𞤢𞤺𞤦𞤮 𞤼𞤢𞤱𞤢𞤲𞤮𞥅𞤳𞤢⹁ 𞤮 𞤱𞤢𞥄𞤱𞤢𞥄𞤲𞤮 𞤼𞤭𞤥𞥆𞤭𞤲𞤣𞤫 𞤲𞤺𞤵𞤲 𞤸𞤢𞤨𞥆𞤵 𞤥𞤢𞤳𞥆𞤮 𞤯𞤮𞤲. 𞤙𞤢𞤤𞤲𞤣𞤫 𞥒𞥔 𞤄𞤮𞤱𞤼𞤮⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤭 𞤥𞤮. 𞤌 𞤣𞤮𞤺𞤭⹁ 𞤮 𞤬𞤢𞥄𞤦𞤼𞤭𞤲𞤮𞤴𞤭 𞤆𞤢𞤪𞤭.


𞤑𞤮 𞤫 𞥒𞥐𞥐𞥑 𞤮 𞤪𞤵𞤼𞤭𞥅 𞤑𞤮𞤼𞤣𞤭𞤱𞤢𞤪 𞤼𞤢𞤱𞤫𞤺𞤮𞤤 𞤼𞤵𞤥𞤮𞤲𞥋𞤣𞤭𞤪𞤢𞤤 𞤬𞤭𞥅 𞤥𞤮𞤰𞥆𞤭𞤲𞤼𞤭𞤲𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤺𞤢𞤷𞥆𞤵𞤩𞤫. 𞤉 𞥒𞥐𞥑𞥐 𞤮 𞤣𞤢𞤪𞤭𞥅 𞤬𞤭𞥅 𞤤𞤢𞥄𞤥𞤭𞤼𞤢𞤺𞤮𞤤 𞤤𞤫𞤴𞤣𞤭 𞤲𞤣𞤭𞤲⹁ 𞤳𞤮𞤲𞤮 𞤮 𞤱𞤮𞤲𞤭 𞤼𞤢𞤼𞤢𞤩𞤮. 𞤐𞤣𞤫𞤲 𞤮 𞤴𞤢𞤥𞤭𞤪𞤭 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤼𞤢𞤱𞤼𞤵𞤺𞤮𞤤 𞤏𞤢𞤼𞤢𞤪𞤢.


𞤉 𞤧𞤵𞤩𞤮 𞤸𞤭𞤳𞥆𞤭𞤲𞤮𞥅𞤲𞤺𞤮 𞤲𞤺𞤮𞤲 𞤫 𞥒𞥐𞥑𞥕⹁ 𞤸𞤢𞤴 𞤮 𞤣𞤢𞤪𞤢𞤲𞤮𞥅𞤳𞤭. 𞤌 𞤸𞤭𞤤𞥆𞤢𞤲𞤭 𞤏𞤢𞤼𞤢𞤪𞤢 𞤬𞤭𞥅 𞤴𞤮 𞤮𞤲 𞤼𞤭𞤥𞥆𞤭𞤲 𞤸𞤢𞤨𞥆𞤵 𞤯𞤭𞤯𞤢𞤩𞤵 𞤥𞤵𞤵𞤲 𞤲𞤺𞤵𞤲 𞤼𞤢𞤱𞤣𞤫 𞤮𞤥𞤮 𞤼𞤢𞤥𞤰𞤭𞤲𞤭𞥅 𞤳𞤢 𞤮𞤲 𞤢𞤷𞥆𞤢𞤲𞤢 𞤥𞤮 𞤤𞤢𞥄𞤱𞤮𞤤 𞤫 𞤧𞤵𞤩𞤮 𞤧𞤢𞥄𞤼𞤭𞤲𞤮𞥅𞤲𞤺𞤮 𞤲𞤺𞤮𞤲 𞥒𞥐𞥒𞥐. 𞤑𞤮𞤲𞤮 𞤲𞤣𞤫 𞤩𞤢𞤲𞤺𞤢𞤲𞥆𞤮𞥅 𞤥𞤮 𞤱𞤮𞤲𞤣𞤫𞤥𞤢 𞤏𞤢𞤼𞤢𞤪𞤢 𞤱𞤢𞤯𞤢𞤼𞤢𞥄 𞤯𞤵𞤥⹁ 𞤮 𞤧𞤮𞤪𞤼𞤭𞥅 𞤫 𞤳𞤢𞥄𞤤𞤣𞤭𞤺𞤢𞤤 𞤥𞤢𞤩𞥆𞤫 𞤲𞤺𞤢𞤤⹁ 𞤮 𞤬𞤭𞤩𞤭 𞤣𞤢𞤪𞤢𞤺𞤮𞤤 𞤮 𞤭𞤲𞤣𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲. 𞤐𞤣𞤫 𞤏𞤢𞤼𞤢𞤪𞤢 𞤬𞤭𞤩𞤵𞤲𞤮𞥅 𞤣𞤢𞤪𞤢𞤺𞤮𞤤 𞤬𞤭𞥅 𞤸𞤢𞤨𞥆𞤵 𞤼𞤢𞤼𞤢𞤩𞤵⹁ 𞤄𞤫𞤣𞤭𞤴𞤫 𞤯𞤵𞥅𞤪𞤭𞥅 𞤧𞤵𞤩𞤮 𞤲𞤺𞤮𞤲.


𞤄𞤫𞤣𞤭𞤴𞤫𞥅 𞤥𞤢𞥄𞤴𞤭𞥅 𞤲𞤮 𞤢𞤷𞥆𞤭 𞤩𞤭𞤩𞥆𞤫 𞤲𞤢𞤴𞤮 𞤩𞤫 𞤮 𞤸𞤫𞤩𞤭𞤣𞤭 𞤫 𞤖𞤢𞤲𞤪𞤭𞤴𞤫𞤼⹁ 𞤣𞤫𞤦𞥆𞤮 𞤥𞤮 𞤮 𞤩𞤢𞤽𞤵𞤲𞤮𞥅 𞤺𞤭𞤦𞤭 𞥑𞥙𞥕𞥗.


𞤑𞤵𞤯𞤮𞤤 𞤀𞤴𞥃𞤢 𞤅𞤮𞥅
 
𞤆𞤀𞤅𞤚𞤉𞤊⹁ 𞤬𞤫𞤣𞥆𞤫 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤲𞤣𞤫𞤲 𞤧𞤢𞥄𞤴𞤲𞤢𞥄𞤥𞤢. 𞤑𞤮 𞤯𞤵𞤥 𞤔𞤢𞥄𞤺𞤮𞤪𞤯𞤮 𞤅𞤫𞤲𞤫𞤺𞤢𞤤 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤐𞤣𞤫𞤪𞤶𞤭 𞤸𞤮𞤤𞥆𞤭𞤼𞤭 𞤸𞤢𞤲𞤣𞤫 𞤫 𞤀𞥄𞤩𞤵𞤲𞤣𞤫⹁ 𞤻𞤢𞤤𞤲𞤣𞤫 𞥓𞥑 𞤃𞤮𞤪𞤧𞤮 𞥒𞥐𞥒𞥓. 𞤑𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤧𞤢𞥄𞤴𞤲𞤺𞤮 𞤳𞤮 𞤼𞤢𞤱𞤣𞤫 𞤸𞤮𞥅𞤪𞤫𞥅𞤩𞤫 𞤬𞤫𞤣𞥆𞤫 𞤲𞤣𞤫𞤲 𞤲𞤮 𞤲𞤮𞤣𞥆𞤵𞤣𞤫 𞤴𞤭𞤥𞤩𞤫 𞤩𞤫𞤲 𞤫 𞤥𞤵𞤪𞤼𞤢𞤲𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤸𞤢𞥄 𞤯𞤵𞤥 𞤧𞤢𞤦𞤭𞤲𞤭 𞤥𞤢𞥄𞤴𞤫𞥅𞤤𞤫 𞤯𞤵𞥅𞤯𞤵𞤯𞤫 𞤫 𞤦𞤮𞤲𞥆𞤫𞤪𞤫𞥅𞤶𞤭 𞤼𞤭𞥅𞤯𞤵𞤯𞤭. 𞤔𞤢𞤱𞤤𞤫 𞤫 𞤶𞤫𞤴𞤫 𞤴𞤭𞤥𞤩𞤫 𞤦𞤵𞤴 𞤴𞤫𞥅𞤦𞤭𞤳𞤫. 𞤅𞤢𞤦𞤵 𞤯𞤭𞥅 𞤬𞤮𞤨⹁ 𞤆𞤀𞤅𞤚𞤉𞤊 𞤤𞤢𞤲𞤷𞤢𞥄𞤥𞤢⹁ 𞤳𞤢𞤤𞤢 𞤳𞤮 𞤬𞤫𞤣𞥆𞤫 𞤲𞤣𞤫𞤲 𞤶𞤫𞤴𞤲𞤮𞥅⹁ 𞤴𞤫𞥅𞤴𞤭𞤼𞤫𞤼𞤫.


𞤑𞤢𞤲𞤳𞤮 𞤼𞤭𞤺𞤭⹁ 𞤓𞤧𞤥𞤢𞥄𞤲 𞤅𞤮𞤲𞤳𞤮⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤲𞤣𞤫𞤲⹁ 𞤮 𞤬𞤢𞤱𞤢𞥄𞤥𞤢 𞤧𞤮𞤳𞤫𞥅𞤣𞤫 𞤸𞤢𞥄 𞤲𞤣𞤫 𞤻𞤢𞥄𞤱𞤮𞥅𞤪𞤫 𞤥𞤢𞤳𞥆𞤮 𞤤𞤢𞥄𞤼𞤭𞥅 𞤱𞤮𞥅.


𞤑𞤮 𞤫 𞤃𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥒𞥘 𞤃𞤮𞤪𞤧𞤮 𞤶𞤮𞤺𞤮𞤥𞤢𞥄𞤩𞤫 𞤩𞤫𞤲 𞤼𞤫𞤩𞤭 𞤥𞤮. 𞤏𞤮𞤲𞤢𞥄 𞤣𞤮𞥅 𞤬𞤭𞥅 𞤳𞤮 𞤬𞤫𞤰𞥆𞤭 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤀𞤶𞤭 𞤅𞤢𞤪 𞤱𞤮𞤲𞤭 𞤳𞤮 𞤮 𞤲𞤢𞤲𞤺𞤭𞤪𞤢𞥄 𞤫 𞤲𞤺𞤮𞥅𞤤 𞤤𞤢𞥄𞤱𞤮𞤤 𞤯𞤮𞤮 𞤬𞤭𞥅 𞤳𞤢𞤤𞤢 𞤸𞤢𞤪𞤭 𞤮 𞤬𞤢𞤱𞤢𞤲𞤮𞥅𞤥𞤢 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤯𞤭𞤯𞤭 𞤦𞤢𞤯𞤼𞤢𞤲𞤫 𞤲𞤣𞤫𞤲 𞤻𞤢𞥄𞤱𞤮𞥅𞤪𞤫.


𞤑𞤮 𞤱𞤮𞤲𞤭 𞤧𞤢𞤦𞤵 𞤮 𞤲𞤢𞤲𞤺𞤫𞥅𞤣𞤫 𞤫 𞤲𞤺𞤮𞥅𞤤 𞤤𞤢𞥄𞤱𞤮𞤤 𞤯𞤮𞤮⹁ 𞤳𞤮 𞤲𞤺𞤵𞤴𞤳𞤢 𞤫 𞤲𞤮𞤣𞥆𞤵𞤺𞤮𞤤 𞤬𞤢𞥄𞤣𞤫 𞤫 𞤥𞤵𞤪𞤼𞤢𞤲𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲. 𞤉 𞤳𞤮𞤲𞤺𞤮𞤤 𞤻𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤘𞤫𞤲𞤣𞤭 𞤮𞤲⹁ 𞤩𞤮𞥅𞤴𞤢𞥄𞤥𞤢 𞤧𞤫𞥅𞤣𞤭𞤼𞤫𞥅𞤣𞤫 𞤳𞤢 𞤳𞤵𞥅𞤯𞤫⹁ 𞤳𞤢 𞤦𞤮𞤱𞤤𞤫 𞤳𞤢𞤻𞤵𞤲 𞤫 𞤳𞤢 𞤦𞤭𞤲𞤣𞤭⹁ 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤲𞤮 𞤲𞤮𞤣𞥆𞤢 𞤬𞤢𞥄𞤣𞤫 𞤫 𞤥𞤵𞤪𞤼𞤢𞤤. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤫 𞤃𞤢𞤱𞤲𞤣𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞤮⹁ 𞤮 𞤴𞤢𞤲𞤭 𞤫 𞤶𞤮𞤺𞤮𞤥𞤢𞥄𞤶𞤮 𞤣𞤫𞤦𞥆𞤮⹁ 𞤮 𞤶𞤢𞤩𞤼𞤭 𞤫𞤱𞤲𞤮𞤪𞤺𞤢𞤤 𞤸𞤢𞤳𞥆𞤮 𞤲𞤺𞤢𞤤 𞤧𞤢𞤦𞤵 𞤸𞤮𞤲 𞤲𞤮 𞤰𞤫𞤼𞥆𞤭 𞤥𞤮 𞤲𞤦𞤮𞤯𞤮.


𞤑𞤮𞤲𞤮 𞤫 𞤦𞤭𞤴𞤮𞤤 𞤓𞤧𞤥𞤢𞥄𞤲 𞤅𞤮𞤲𞤳𞤮⹁ 𞤳𞤮 𞤮 𞤶𞤢𞤩𞤼𞤭𞤪𞤢𞤲𞤭 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤⹁ 𞤳𞤮 𞤲𞤣𞤫 𞤣𞤫𞤦𞥆𞤮 𞤮𞤲 𞤧𞤢𞤤𞤭𞤲𞤮𞥅 𞤥𞤮𞤥𞤼𞤵𞤣𞤫 𞤯𞤮𞤱𞤤𞤭 𞤯𞤭 𞤸𞤮 𞤰𞤫𞤼𞥆𞤭 𞤥𞤮 𞤯𞤭𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤣𞤫𞤦𞥆𞤮 𞤮𞤲 𞤧𞤢𞤤𞤭𞥅 𞤧𞤮𞤳𞤼𞤵𞤣𞤫 𞤫𞤱𞤲𞤮𞤪𞤺𞤢𞤤 𞤲𞤺𞤢𞤤 𞤬𞤭𞥅 𞤲𞤮 𞤳𞤢𞤲𞤳𞤮 𞤅𞤮𞤲𞤳𞤮 𞤼𞤭𞤺𞤭 𞤮 𞤥𞤮𞤥𞤼𞤭𞤪𞤢 𞤲𞤢𞤼𞤫 𞤯𞤫𞤲.


𞤔𞤮𞥅𞤲𞤭 𞤳𞤮 𞤻𞤢𞥄𞤱𞤮𞥅𞤪𞤫 𞤧𞤫𞥅𞤪𞤲𞤣𞤢𞤼𞤢 𞤩𞤫. 𞤅𞤮𞤲𞤳𞤮 𞤲𞤮𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤺𞤭𞤦𞤭 𞤸𞤢𞤲𞤣𞤫 𞤮 𞤬𞤵𞤯𞥆𞤭𞤳𞤫 𞤣𞤢𞤪𞤼𞤮𞤪𞤺𞤮𞤤 𞤱𞤫𞥅𞤤𞤮. 𞤑𞤮 𞤯𞤵𞤥 𞤱𞤮𞤲𞤭 𞤮 𞤱𞤮𞤯𞤭𞤳𞤫 𞤻𞤢𞥄𞤥𞤣𞤵 𞤦𞤭𞤲𞥆𞤢𞤥𞤢𞥄 𞤮𞤥𞤮 𞤶𞤮𞤺𞤢𞥄.


𞤖𞤢𞤪𞤭 𞤤𞤫 𞤅𞤮𞤲𞤳𞤮 𞤩𞤢𞤲𞤺𞤭𞤲𞤭𞥅 𞤬𞤢𞥄𞤤𞤫 𞤣𞤢𞤪𞤢𞤺𞤮𞤤 𞤫 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤥𞤢𞤱𞤪𞤭⹁ 𞤸𞤭𞤼𞤢𞥄𞤲𞤣𞤫 𞥒𞥐𞥒𞥔. 𞤑𞤮 𞤆𞤀𞤅𞤚𞤉𞤊⹁ 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤼𞤮𞤯𞥆𞤭𞤲𞤮𞥅 𞤥𞤮. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔 𞤲𞤣𞤫 𞤧𞤭𞤲𞤷𞤢𞥄⹁ 𞤳𞤮𞤲𞤮 𞤬𞤭𞥅 𞤥𞤢𞤴𞤪𞤫 𞤤𞤮𞤤𞥆𞤵𞤣𞤫 𞤱𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥖.


𞤘𞤭𞤦𞤭 𞥒𞥐𞥒𞥒⹁ 𞤳𞤮 𞤅𞤮𞤲𞤳𞤮 𞤱𞤮𞤲𞤭 𞤶𞤢𞤱𞤪𞤮𞥅𞤱𞤮 𞤔𞤭𞤺𞤫𞤲𞤧𞤮𞤪 𞤮𞤲. 𞤀𞤣𞤮 𞤯𞤵𞤥⹁ 𞤸𞤢𞤪𞤭 𞤳𞤮 𞤮 𞤧𞤢𞤪𞤮𞥅𞤱𞤮 𞤳𞤢 𞤲𞤦𞤢𞤼𞤭𞤪𞤣𞤵 𞤅𞤫𞤲𞤫𞤺𞤢𞤤. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙 𞤓𞤧𞤥𞤢𞥄𞤲 𞤧𞤮𞤲𞤳𞤮 𞤼𞤢𞤱𞤢𞤲𞤮 𞤫 𞤴𞤢𞤤𞤼𞤵𞤩𞤫 𞤬𞤭𞥅 𞤸𞤮𞥅𞤪𞤢𞥄𞤳𞤵 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲. 𞤌 𞤱𞤮𞤲𞤭 𞤼𞤢𞤼𞤢𞤩𞤮 𞤳𞤢 𞤧𞤵𞤩𞤮. 𞤘𞤭𞤦𞤭 𞤮𞤲𞤼𞤵𞤥𞤢 𞤮 𞤩𞤵𞤪𞤼𞤭 𞤤𞤮𞤤𞥆𞤵𞤣𞤫. 𞤏𞤵𞤪𞤭𞤲⹁ 𞤴𞤮𞤺𞤢 𞤫 𞤢𞤲𞤼𞤵𞤩𞤫 𞤬𞤭𞥅 𞤣𞤢𞤱𞤪𞤮 𞤲𞤺𞤮𞤲 𞤅𞤫𞤲𞤫𞤺𞤢𞤤⹁ 𞤲𞤮 𞤼𞤢𞤥𞤰𞤭𞤲𞤭𞤲𞤮𞥅 𞤳𞤢 𞤮 𞤤𞤮𞤲𞤼𞤮𞥅 𞤃𞤢𞤳𞤭 𞤅𞤢𞤤. 𞤑𞤮𞤲𞤮 𞤢 𞤱𞤭𞤴𞤢𞤴𞤥𞤢⹁ 𞤲𞤮 𞤮 𞤱𞤮𞤲𞤭 𞤫 𞤤𞤮𞤤𞥆𞤭𞤪𞤣𞤫 𞤲𞤮𞤲⹁ 𞤷𞤢𞤯𞤫𞥅𞤤𞤫 𞤱𞤮𞤲𞤭 𞤼𞤭𞥅𞤯𞤭𞤪𞤣𞤫.


𞤍𞤫𞥅 𞤷𞤢𞤯𞤫𞥅𞤤𞤫⹁ 𞤳𞤮 𞤫 𞤐𞤦𞤮𞥅𞤴𞤮 𞥒𞥐𞥒𞥑 𞤬𞤵𞤯𞥆𞤭⹁ 𞤲𞤣𞤫 𞤮 𞤬𞤢𞤱𞤢𞤲𞤮𞥅 𞤴𞤢𞤲𞤵𞤺𞤮𞤤 𞤫 𞤀𞤶𞤭 𞤅𞤢𞤪⹁ 𞤶𞤭𞤱𞤮 𞤺𞤮𞤤𞥆𞤢𞤴𞤯𞤮 𞤫 𞤩𞤮𞥅𞤧𞤭𞤪𞤣𞤫⹁ 𞤸𞤢𞤪𞤭 𞤮𞤲 𞤳𞤮 𞤯𞤢𞤴𞤯𞤮 𞤥𞤮 𞤼𞤭𞤥𞥆𞤭𞤲𞤢𞥄𞤤𞤭 𞤣𞤵𞥅𞤩𞤭 𞥒𞥑. 𞤄𞤢𞤯𞤼𞤢𞤲𞤫 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲⹁ 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤫 𞤧𞤮𞤲𞥆𞤢 𞤐𞤣𞤫𞥅𞤴 𞤑𞤢𞤣𞤭 𞤐𞤶𞤢𞤴⹁ 𞤥𞤮 𞤸𞤮 𞤻𞤢𞥄𞤱𞤭𞤣𞤢𞥄 𞤮𞤲⹁ 𞤬𞤢𞤱𞤢𞤲𞤮 𞤣𞤵𞤥𞤦𞤫𞥅𞤣𞤫 𞤳𞤢𞤻𞤵𞤲 𞤫 𞤴𞤮𞤩𞤵𞤺𞤮𞤤 𞤀𞤶𞤭 𞤅𞤢𞤪 𞤳𞤮 𞤬𞤢𞤱𞤭 𞤣𞤵𞤶𞤵𞤲𞤫 𞤲𞤮𞥅𞤺𞤢𞤴 (𞤥𞤭𞤤𞤭𞤴𞤮𞤲 𞥒𞥐) 𞤊𞤢𞤪𞤢𞤲 𞤅𞤫𞥅𞤬𞤢𞥄.


𞤑𞤮 𞤴𞤱𞤢𞤼𞤭 𞤴𞤭𞤥𞤩𞤫 𞥓𞥐 𞤱𞤢𞤪𞤢𞥄𞤥𞤢 𞤺𞤭𞤤𞤢 𞤅𞤮𞤲𞤳𞤮 𞤬𞤢𞤤𞥆𞤮𞤲𞥋𞤣𞤭𞤪𞤭 𞤫 𞤧𞤢𞤪𞤵 𞤧𞤫𞤲𞤫𞤺𞤢𞤤 𞤲𞤺𞤵𞤲.
 
𞤑𞤵𞤯𞤮𞤤 𞤀𞤴𞥃𞤢 𞤅𞤮𞥅
𞤕𞤢𞤺𞥆𞤢𞤤 𞤬𞤮𞤤𞥆𞤵𞤪𞤵 𞤲𞤣𞤵𞤲 𞤐𞤭𞥅𞤶𞤫𞤪⹁ 𞤴𞤮𞤺𞤢 𞤫 𞤸𞤮𞥅𞤪𞤫𞥅𞤩𞤫 𞤤𞤫𞤴𞤯𞤫 𞤁𞤫𞤘𞤖𞤀 𞤯𞤫𞤲 (CEDEAO – ECOWAS) 𞤼𞤵𞤥𞤦𞤮𞤲𞥋𞤣𞤭𞤪𞤲𞤮 𞤀𞤄𞤵𞤶𞤢𞥄⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤐𞤢𞤶𞤫𞤪𞤭𞤴𞤢. 𞤐𞤺𞤢𞥄𞤤 𞤼𞤵𞤥𞤦𞤵𞤲𞥋𞤣𞤭𞤪𞤢𞤤 𞤱𞤢𞤯𞤭𞥅 𞤸𞤢𞤲𞤣𞤫 𞤫 𞤈𞤫𞤬𞤦𞤭𞥅𞤪𞤫⹁ 𞤻𞤢𞤤𞤲𞤣𞤫 𞥓𞥐 𞤃𞤮𞤪𞤧𞤮 𞥒𞥐𞥒𞥓. 𞤄𞤢𞤯𞤼𞤢𞤲𞤫 𞤲𞤺𞤢𞤤 𞤼𞤭𞤲𞤼𞤭𞤣𞤢𞤤⹁ 𞤸𞤮𞥅𞤪𞤫𞥅𞤩𞤫 𞤁𞤫𞤐𞤘𞤖𞤀 𞤩𞤫𞤲 𞤸𞤢𞤨𞥆𞤢𞤲𞤭𞥅 𞤕𞤭𞤴𞤢𞤲𞤭 𞤫 𞤧𞤮𞥅𞤪𞤭𞥅𞤩𞤫 𞤶𞤢𞤺𞥆𞤵𞤩𞤫 𞤃𞤵𞤸𞤢𞤥𞥆𞤢𞤣 𞤄𞤢𞥁𞤵𞤥 𞤩𞤫𞤲⹁ 𞤴𞤮𞤲𞤼𞤫𞤪𞤫 𞤬𞤭𞥅 𞤶𞤮𞥅𞤯𞥆𞤭𞤲𞤼𞤭𞤲𞤺𞤮𞤤 𞤥𞤮 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵. 𞤁𞤫𞤐𞤘𞤖𞤀 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤩𞤫 𞤭𞤼𞥆𞤭𞤲𞤼𞤭𞤲𞤢𞥄𞤤𞤭 𞤫𞤩𞥆𞤮𞥅𞤪𞤫 𞤸𞤢𞤴 𞤱𞤮𞥅𞤼𞤫𞤪𞤫 𞤬𞤭𞥅 𞤢𞤪𞤼𞤭𞤺𞤮𞤤 𞤄𞤀𞥁𞤵𞤥 𞤳𞤢 𞤤𞤢𞥄𞤥𞤵. 𞤖𞤢𞤴 𞤧𞤭 𞤳𞤮 𞤭𞤥𞥆𞤭𞤲𞤺𞤮𞤤 𞤳𞤮𞤲𞤵⹁ 𞤫𞤩𞤫 𞤱𞤢𞤳𞥆𞤭𞤤𞤢𞤲𞤭𞥅 𞤬𞤭𞥅 𞤢𞤪𞤼𞤭𞤺𞤮𞤤 𞤃𞤵𞤸𞤢𞤥𞥆𞤢𞤣𞤵 𞤄𞤢𞥁𞤵𞤥 𞤳𞤢 𞤤𞤢𞥄𞤥𞤵. 𞤍𞤮𞥅 𞤴𞤮 𞤲𞤣𞤫𞥅𞤲 𞤴𞤮𞤲𞤼𞤫𞤪𞤫 𞤼𞤭𞤥𞥆𞤵⹁ 𞤩𞤫 𞤬𞤢𞤱𞤭𞥅 𞤐𞤭𞥅𞤶𞤫𞤪 𞤼𞤫𞤲𞤼𞤭𞤲𞤭𞥅 𞤧𞤮𞤪𞤭𞥅𞤩𞤫 𞤩𞤫𞤲⹁ 𞤶𞤵𞤳𞥆𞤫 𞤯𞤵𞥅𞤯𞤵𞤯𞤫 𞤼𞤭𞥅𞤯𞤵𞤯𞤫. 𞤉 𞤳𞤢𞥄𞤤𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤦𞤢𞤯𞤼𞤢𞤲𞤫 𞤳𞤢𞥄𞤤𞤣𞤭𞤺𞤢𞤤 𞤥𞤢𞤩𞥆𞤫⹁ 𞤸𞤮𞥅𞤪𞤫𞥅𞤩𞤫 𞤁𞤫𞤐𞤘𞤖𞤀 𞤩𞤫𞤲 𞤩𞤢𞤲𞤺𞤭𞤲𞤭𞥅 𞤫𞤩𞥆𞤮𞥅𞤶𞤫 𞤶𞤫𞥅𞤲𞤢𞤴𞤭 𞤯𞤫 𞤩𞤫 𞤤𞤫𞤼𞥆𞤭𞤪𞤼𞤢 𞤅𞤮𞥅𞤪𞤭𞥅𞤩𞤫 𞤊𞤮𞤤𞥆𞤵𞤩𞤫 𞤄𞤢𞥁𞤵𞤥 𞤩𞤫𞤲 𞤫 𞤶𞤵𞤳𞥆𞤫 𞤯𞤫 𞤩𞤫 𞤬𞤢𞤱𞤭 𞤯𞤫𞤲 𞤐𞤭𞥅𞤶𞤫𞤪. 𞤐𞤮 𞤼𞤢𞤱𞤢𞥄 𞤫 𞤯𞤫𞤲: • 𞤵𞤣𞥆𞤵𞤺𞤮𞤤 𞤳𞤫𞥅𞤪𞤭 𞤐𞤭𞥅𞤶𞤫𞤪 𞤯𞤭𞤲 𞤬𞤮𞤨. 𞤖𞤢𞤴 𞤸𞤵𞥅𞤲𞤣𞤫 𞤲𞤢𞥄𞤼𞤭𞤪𞤼𞤢𞥄⹁ 𞤴𞤢𞤤𞤼𞤭𞤪𞤼𞤢𞥄 𞤤𞤫 𞤳𞤢𞤣𞤭 𞤳𞤢 𞤤𞤫𞤴𞤣𞤭 𞤥𞤢𞤤𞥆𞤢 𞤳𞤢 𞤱𞤫𞥅𞤴𞤮. 𞤐𞤁𞤫 𞤼𞤢𞤱𞤲𞤮𞥅 𞤲𞤮𞤲 𞤐𞤭𞥅𞤶𞤫𞤪⹁ 𞤳𞤮 𞤤𞤫𞤴𞤣𞤭 𞤸𞤵𞥅𞤩𞤼𞤭𞤼𞤢𞥄𞤲𞤣𞤭⹁ 𞤲𞤣𞤫𞥅 𞤫𞤩𞥆𞤮𞥅𞤪𞤫 𞤼𞤢𞤥𞤨𞤭𞤲𞤢𞤴 𞤩𞤫 𞤲𞤮 𞤬𞤢𞤲𞤼𞤭𞤪𞤭. • 𞤁𞤢𞤪𞤼𞤭𞤲𞤺𞤮𞤤 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤼𞤮 𞤦𞤢𞤽𞥆𞤫 𞤲𞤺𞤫𞤴𞤺𞤵 𞤫 𞤳𞤢 𞤳𞤢𞥄𞤤𞤭𞤧𞤭 𞤸𞤢𞤳𞥆𞤵𞤲𞥋𞤣𞤫 𞤐𞤭𞥅𞤶𞤫𞤪 𞤫 𞤤𞤫𞤴𞤯𞤫 𞤸𞤭𞥅𞤪𞤲𞤢 𞤀𞤬𞤪𞤭𞤳 𞤯𞤫𞤲. 𞤆𞤭𞥅𞤶𞤭 𞤫 𞤲𞤦𞤵𞥅𞤯𞤭 𞤲𞤢𞥄𞤼𞤢𞤼𞤢𞥄⹁ 𞤴𞤢𞤤𞤼𞤢𞤼𞤢𞥄 𞤳𞤢𞤣𞤭. • 𞤁𞤢𞤪𞤼𞤭𞤲𞤺𞤮𞤤 𞤴𞤫𞥅𞤴𞤵𞤺𞤮𞤤 𞤐𞤭𞥅𞤶𞤫𞤪 𞤳𞤢𞤤𞤢 𞤸𞤢𞥄𞤶𞤭𞤼𞤮𞤪𞤯𞤭 𞤱𞤢𞤲𞤮 𞤲𞤣𞤭𞤴𞤢𞤥 𞤫 𞤴𞤭𞥅𞤼𞤫 𞤥𞤢𞤤𞥆𞤢 𞤤𞤢𞤧𞤼𞤫. • 𞤅𞤮𞤳𞤵𞤺𞤮𞤤 𞤶𞤢𞤱𞤤𞤫 𞤐𞤭𞥅𞤶𞤫𞤪 𞤱𞤮𞤲𞤯𞤫 𞤫 𞤥𞤢𞤲𞤳𞤭𞤪𞤯𞤫 𞤁𞤫𞤐𞤘𞤖𞤀 𞤯𞤫𞤲 • 𞤚𞤮𞤽𞤢𞤲𞤺𞤮𞤤 𞤧𞤮𞥅𞤪𞤭𞥅𞤩𞤫 𞤼𞤢𞤱𞤢𞥄𞤩𞤫 𞤫 𞤬𞤮𞤤𞥆𞤵𞤪𞤵 𞤲𞤣𞤵𞤲 𞤴𞤭𞥅𞤤𞤢𞤺𞤮𞤤 𞤁𞤫𞤘𞤖𞤀 𞤼𞤮𞤯𞥆𞤭𞤳𞤫 𞤋𞤣𞤪𞤭𞤧 𞤁𞤫𞤦𞤭 𞤳𞤮 𞤤𞤢𞥄𞤼𞤮𞥅 𞤲𞤭𞤤𞥆𞤢𞥄𞤶𞤮 𞤫 𞤧𞤮𞥅𞤪𞤭𞥅𞤩𞤫 𞤶𞤵𞤲𞥆𞤭𞤼𞤢𞤤 𞤲𞤺𞤢𞤤 𞤐𞤭𞥅𞤶𞤫𞤪. 𞤊𞤭𞥅 𞤳𞤢𞤤𞤢 𞤕𞤢𞤣 𞤼𞤢𞤱𞤢𞥄𞤳𞤢 𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤸𞤭𞥅𞤪𞤲𞤢 𞤀𞤊𞤪𞤭𞤳⹁ 𞤁𞤫𞤐𞤘𞤖𞤀 𞤷𞤢𞥄𞤼𞤵𞤲𞤮 𞤋𞤣𞤪𞤭𞤧 𞤁𞤫𞤦𞤭⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤕𞤢𞥄𞤣 𞤫 𞤐𞤭𞥅𞤶𞤫𞤪 𞤲𞤮 𞤳𞤫𞥅𞤪𞤲𞤭𞤣𞤭. 𞤏𞤵𞤪𞤭𞤲 𞤋𞤣𞤪𞤭𞤧 𞤁𞤫𞤦𞤭 𞤸𞤫𞤱𞤼𞤮𞤴𞤭𞥅𞤲𞤮 𞤙𞤢𞤥𞤫 𞤳𞤢 𞤤𞤢𞥄𞤥𞤮𞤪𞤣𞤫 𞤐𞤭𞥅𞤶𞤫𞤪 𞤸𞤢𞥄 𞤮 𞤼𞤭𞤲𞤼𞤭𞤣𞤭𞥅 𞤫 𞤅𞤢𞤤𞤭𞥅𞤬𞤵 𞤃𞤮𞥅𞤣𞤭⹁ 𞤢𞤪𞤣𞤭𞥅𞤯𞤮 𞤳𞤮𞤲𞤵 𞤐𞤭𞥅𞤶𞤫𞤪 𞤲𞤺𞤵𞤲. 𞤑𞤮 𞤀𞤦𞤵𞤪𞥆𞤢𞤸𞤥𞤢𞥄𞤲𞤭 𞤕𞤭𞤴𞤢𞤲𞤭 𞤼𞤮𞤯𞥆𞤭𞥅 𞤸𞤮𞥅𞤪𞤫 𞤥𞤵𞤵𞤲 𞤬𞤭𞥅 𞤢𞤪𞤣𞤢𞤺𞤮𞤤 𞤐𞤭𞥅𞤶𞤫𞤪 𞤦𞤢𞤯𞤼𞤢𞤲𞤫 𞤬𞤮𞤤𞥆𞤵𞤪𞤵 𞤲𞤣𞤵𞤲. 𞤑𞤮 𞤮 𞤳𞤵𞥅𞤩𞤢𞤤𞥆𞤮 𞤤𞤢𞥄𞤼𞤭𞤲𞤮𞥅𞤯𞤮 𞤸𞤢𞤱𞤶𞤮𞥅𞤱𞤮 𞤸𞤭𞤱𞤮𞥅𞤩𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤐𞤭𞥅𞤶𞤫𞤪 𞤲𞤣𞤭𞤲 𞤺𞤭𞤦𞤭 𞥒𞥐𞥑𞥑. 𞤑𞤮 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵⹁ 𞤸𞤮𞥅𞤪𞤫𞥅𞤶𞤮 𞤥𞤮 𞤄𞤢𞥁𞤵𞤥 𞤤𞤮𞤲𞤼𞤭𞥅 𞤮𞤲 𞤱𞤮𞤲𞤭 𞤳𞤮 𞤩𞤢𞤣𞤲𞤭𞤼𞤵𞤲𞤮𞥅 𞤕𞤭𞤴𞤢𞤲𞤭 𞤬𞤭𞥅 𞤳𞤮 𞤸𞤭𞤱𞤢 𞤥𞤮. 𞤐𞤮 𞤼𞤵𞥅𞤥𞤢𞥄 𞤱𞤮𞤲𞤣𞤫𞤥𞤢 𞤳𞤮 𞤬𞤢𞥄𞤤𞤫𞥅 𞤄𞤢𞥁𞤵𞤥 𞤭𞤼𞥆𞤵𞤺𞤮𞤤 𞤕𞤭𞤴𞤢𞤲𞤭 𞤱𞤮𞤲𞤭 𞤧𞤢𞤦𞤵 𞤮𞤲 𞤬𞤮𞤤𞥆𞤵𞤣𞤫 𞤥𞤮. 𞤐𞤭𞥅𞤶𞤫𞤪 𞤤𞤫 𞤲𞤮 𞤼𞤢𞤱𞤢𞤲𞤮𞥅 𞤫 𞤤𞤫𞤴𞤯𞤫 𞤖𞤭𞥅𞤪𞤲𞤢 𞤀𞤊𞤪𞤭𞤳 𞤱𞤫𞤤𞤼𞤮𞤪𞤢𞥄𞤯𞤫 𞤫 𞤻𞤭𞥅𞤩𞤲𞤵𞤺𞤮𞤤 𞤣𞤫𞤥𞤮𞤳𞤢𞤪𞤢𞥄𞤳𞤵. 𞤑𞤮𞤲𞤮 𞤲𞤣𞤭 𞤼𞤢𞤱𞤼𞤭 𞤃𞤢𞤤𞤭⹁ 𞤄𞤵𞤪𞤳𞤭𞤲𞤢 𞤫 𞤘𞤭𞤲𞤫 𞤳𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤶𞤢𞤩𞤼𞤭 𞤤𞤢𞥄𞤥𞤵.
 
𞤅𞤮𞥅𞤪𞤭𞥅𞤩𞤫 𞤐𞤭𞥅𞤶𞤫𞤪 𞤲𞤮 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫𞤥𞤢 𞤩𞤫 𞤱𞤢𞤴𞤤𞤭𞤼𞤭𞥅 𞤤𞤢𞥄𞤥𞤵 𞤃𞤵𞤖𞤀𞤃𞥆𞤀𞤁 𞤄𞤀𞤟𞤓𞤃 𞤲𞤺𞤵𞤲.𞤑𞤮 𞤯𞤵𞤥 𞤩𞤫 𞤸𞤮𞤤𞥆𞤭𞤼𞤭 𞤸𞤢𞤲𞤣𞤫 𞤶𞤫𞤥𞥆𞤢 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥖 𞤃𞤮𞤪𞤧𞤮 𞥒𞥐𞥒𞥓. 𞤑𞤮 𞤚𞤵𞥅𞤺𞤢𞤤𞥆𞤮 𞤀𞤖𞤃𞤀𞤁𞤓 𞤀𞤄𞤁𞤓𞤈𞥆𞤀𞤖𞤃𞤀𞥄𞤐 𞤶𞤢𞤲𞤺𞤭 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤 𞤳𞤢 𞤰𞤫𞤱𞤤𞤵 𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤵. 𞤅𞤮𞥅𞤪𞤭𞥅𞤩𞤫 𞤲𞤶𞤫𞤲𞤢𞤴𞤮 𞤲𞤮 𞤸𞤵𞥅𞤩𞤼𞤭𞤼𞤵𞤲𞤮𞥅 𞤥𞤮 𞤬𞤫𞤱𞤲𞤣𞤮 𞤮 𞤶𞤢𞤲𞤺𞤢𞤴𞤲𞤮𞥅 𞤳𞤮𞤤𞥆𞤭𞤼𞤢𞤤 𞤲𞤺𞤮𞤤. 𞤑𞤮 𞤫 𞤭𞤲𞤣𞤫 𞤥𞤮𞤶𞤮𞤦𞤫𞤪𞤫 𞤱𞤭𞤴𞤫𞤼𞤫𞥅𞤲𞤣𞤫 CNSP (𞤐𞤦𞤢𞤼𞤵 𞤘𞤫𞤲𞤣𞤭𞤴𞤢𞤲𞤳𞤮𞤸𞤵 𞤬𞤭𞥅 𞤖𞤭𞤱𞤵𞤺𞤮𞤤 𞤈𞤫𞤲𞤣𞤮 𞤲𞤺𞤮𞤲).
𞤇𞤫𞥅 𞤬𞤮𞤤𞥆𞤵𞤩𞤫 𞤄𞤀𞤟𞤀𞤃 𞤢𞤲𞤣𞤭𞤲𞤢𞥄𞤤𞤭 𞤳𞤨 𞤱𞤮𞤲𞤭 𞤧𞤢𞤦𞤵 𞤩𞤫 𞤱𞤢𞤴𞤤𞤭𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤔𞤮𞥅𞤲𞤭 𞤼𞤭𞤥𞥆𞤭𞥅 𞤤𞤫𞤴𞤯𞤫 𞤲𞤢𞤴𞤭 𞤯𞤫 𞤬𞤮𞤤𞥆𞤵𞤪𞤵 𞤱𞤢𞤯𞤭 𞤫 𞤥𞤵𞤵𞤲 𞤲𞤣𞤫𞤪 𞤖𞤭𞤪𞤲𞤢 𞤀𞤬𞤪𞤭𞤳.  𞤍𞤫𞤲 𞤳𞤮 𞤃𞤢𞤤𞤭⹁ 𞤘𞤭𞤲𞤫⹁ 𞤄𞤵𞤪𞤳𞤭𞤲𞤢 𞤫 𞤐𞤭𞥅𞤶𞤫𞤪.
 
𞤓𞤅𞤃𞤀𞥄𞤐 𞤅𞤌𞤐𞤑𞤌⹁ 𞤢𞤪𞤣𞤭𞥅𞤯𞤮 𞤬𞤫𞤣𞥆𞤫 𞤆𞤀𞤅𞤚𞤉𞤊 𞤲𞤣𞤫𞤲⹁ 𞤤𞤭𞤣𞥆𞤮 𞤃𞤀𞤑𞤋 𞤅𞤀𞤂 𞤤𞤮𞤤𞥆𞤵𞤯𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲 𞤸𞤢𞤨𞥆𞤢𞤲𞤢𞥄𞤥𞤢 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤯𞤭𞤯𞤭. 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤲𞤮 𞤬𞤢𞤱𞤢𞤲𞤮𞥅 𞤴𞤢𞤲𞤵𞤺𞤮𞤤 𞤫 𞤀𞤶𞤭 𞤅𞤢𞤪⹁ 𞤶𞤭𞤱𞤮 𞤺𞤮𞤤𞥆𞤢𞤴𞤯𞤮 𞤫 𞤩𞤮𞥅𞤧𞤭𞤪𞤣𞤫⹁ 𞤸𞤢𞤪𞤭 𞤮𞤲 𞤳𞤮 𞤯𞤢𞤴𞤯𞤮 𞤥𞤮 𞤼𞤭𞤥𞥆𞤭𞤲𞤢𞥄𞤤𞤭 𞤣𞤵𞥅𞤩𞤭 𞥒𞥑. 𞤑𞤮𞤲𞤮 𞤲𞤣𞤫𞤲 𞤬𞤢𞤱𞤪𞤫 𞤯𞤮𞤲⹁ 𞤼𞤢𞤦𞤭𞤼𞤢𞥄𞤤𞤭 𞤳𞤢 𞤻𞤢𞥄𞤱𞤮𞥅𞤪𞤫. 𞤔𞤮𞥅𞤲𞤭 𞤳𞤮 𞤥𞤵𞤪𞤼𞤭𞤲𞤺𞤮𞤤 𞤯𞤢𞥄𞤴𞤯𞤮 𞤥𞤢𞤤𞥆𞤢 𞤶𞤭𞤱𞤵𞤲 𞤦𞤢𞤺𞥆𞤵𞤲⹁ 𞤅𞤮𞤲𞤳𞤮 𞤱𞤮𞤲𞤭 𞤫 𞤶𞤮𞥅𞤳𞤭𞤪𞤫𞥅𞤣𞤫. 𞤇𞤵𞤪𞤲𞤭𞥅 𞤣𞤵𞥅𞤩𞤭 𞤯𞤭𞤯𞤭 𞤺𞤭𞤦𞤭 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫 𞤬𞤵𞤯𞥆𞤭. 𞤑𞤮 𞤪𞤮𞤱𞤼𞤼𞤢𞤲𞤭 𞤲𞤣𞤫𞤴𞤢⹁ 𞤫 𞤕𞤮𞤤𞤼𞤮 𞥒𞥐𞥒𞥑⹁ 𞤥𞤵𞤪𞤢𞥄𞤣𞤵 𞤲𞤣𞤵𞤲 𞤸𞤫𞤱𞤼𞤭 𞤳𞤢 𞤻𞤢𞥄𞤱𞤭𞤪𞤣𞤫. 𞤑𞤮𞤲𞤮 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤬𞤵𞤯𞥆𞤵𞤣𞤫 𞤱𞤮𞥅⹁ 𞤫 𞤲𞤣𞤵𞥅 𞤤𞤫𞤱𞤪𞤵 𞤁𞤵𞥅𞤶𞤮 𞤬𞤫𞤰𞥆𞤵𞤲𞥋𞤣𞤵⹁ 𞤻𞤢𞤤𞤲𞤣𞤫 𞥒𞥓 𞤥𞤢𞤴𞤪𞤵. 𞤍𞤵𞤥 𞤸𞤢𞤱𞤪𞤭 𞤫 𞤃𞤢𞤱𞤦𞤢𞥄𞤪𞤫. 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤶𞤢𞤩𞤢𞥄𞤲𞤮 𞤼𞤢𞤱𞤫𞥅𞤣𞤫 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲. 𞤑𞤮 𞤼𞤫𞤬𞤢𞤲𞤢𞤴𞤩𞤫 𞤥𞤮 𞤩𞤫𞤲 𞤼𞤢𞤲 𞤼𞤢𞤱𞤢𞤲𞤮𞥅. 𞤑𞤮 𞤸𞤢𞤲𞤣𞤫 𞤫 𞤐𞤔𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑 𞤑𞤮𞤪𞤧𞤮 𞥒𞥐𞥒𞥓⹁ 𞤸𞤭𞥅𞤼𞤮𞥅𞤪𞤫 𞤲𞤣𞤫𞤲 𞤴𞤢𞤤𞤼𞤭. 𞤖𞤮𞥅𞤪𞤫 𞤣𞤵𞤥𞤦𞤵𞤺𞤢𞤤 𞤲𞤺𞤢𞤤⹁ 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤫 𞤧𞤮𞤲𞥆𞤢 𞤐𞤣𞤫𞥅𞤴 𞤑𞤢𞤣𞤭 𞤐𞤶𞤢𞤴⹁ 𞤥𞤮 𞤮 𞤻𞤢𞥄𞤱𞤭𞤣𞤢𞥄 𞤮𞤲⹁ 𞤲𞤮 𞤸𞤢𞤨𞥆𞤢𞤲𞤢𞥄 𞤴𞤮𞤩𞤵𞤺𞤮𞤤 𞤀𞤶𞤭 𞤅𞤢𞤪 𞤳𞤮 𞤬𞤢𞤱𞤭 𞤫 𞤣𞤵𞤶𞤵𞤲𞤫 𞤲𞤮𞥅𞤺𞤢𞤴 (𞤥𞤭𞤤𞤭𞤴𞤮𞤲 𞥒𞥐) 𞤊𞤢𞤪𞤢𞤲 𞤅𞤫𞥅𞤬𞤢𞥄 𞤦𞤢𞤯𞤼𞤢𞤲𞤫 𞤼𞤮𞤪𞥆𞤢 𞤳𞤢 𞤩𞤫 𞤼𞤮𞤪𞥆𞤭 𞤥𞤮 𞤳𞤢𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤶𞤢𞤩𞤢𞥄𞤲𞤮 𞤧𞤫𞥅𞤣𞤭𞤼𞤢𞥄𞤣𞤫 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲⹁ 𞤮 𞤱𞤢𞥄𞤱𞤢𞤼𞤢𞥄 𞤱𞤵𞤤𞥆𞤭𞤼𞤢𞥄𞤲𞤣𞤫 𞤥𞤢𞤤𞥆𞤢 𞤰𞤢𞤥𞤵𞤣𞤫 𞤴𞤮 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤦𞤮𞤪𞤼𞤫 𞤬𞤵𞤯𞥆𞤭𞤼𞤫𞥅. 𞤘𞤭𞤦𞤭 𞤲𞤣𞤵𞥅 𞤥𞤵𞤪𞤢𞥄𞤣𞤵 𞤬𞤵𞤯𞥆𞤭⹁ 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥒𞥐 𞤱𞤢𞤪𞤢𞥄𞤥𞤢. 𞤔𞤢𞤱𞤤𞤫 𞤯𞤵𞥅𞤯𞤵𞤯𞤫 𞤴𞤫𞥅𞤦𞤢𞥄. 𞤐𞤣𞤫 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤴𞤢𞤲𞤵𞤲𞤮𞥅⹁ 𞤦𞤵𞤴 𞤲𞤮 𞤸𞤵𞤤𞤭 𞤱𞤮𞤼𞤢 𞤶𞤭𞥅𞤩𞤮𞤤𞤣𞤵 𞤫 𞤬𞤭𞤼𞤭𞤲𞤢 𞤬𞤵𞤯𞥆𞤭𞤼𞤮 𞤲𞤣𞤫𞤪 𞤁𞤢𞤳𞤢𞤪 𞤫 𞤶𞤵𞥅𞤯𞤫 𞤴𞤭𞤥𞤩𞤫 𞤅𞤮𞤲𞤳𞤮 𞤩𞤫𞤲. 𞤚𞤫𞤲𞤼𞤭𞤲𞤭𞥅 𞤲𞤣𞤫 𞤼𞤢𞤱𞤵𞤲𞤮𞥅 𞤮 𞤱𞤢𞥄𞤱𞤢𞤼𞤢𞥄 𞤣𞤢𞤪𞤭𞤼𞤢𞥄𞤣𞤫 𞤫 𞤧𞤵𞤩𞤮 𞤬𞤭𞥅 𞤤𞤢𞥄𞤥𞤢𞤺𞤮𞤤 𞤅𞤫𞤲𞤫𞤺𞤢𞤤 𞤧𞤢𞤦𞤵 𞤮 𞤸𞤢𞤨𞥆𞤲𞤢𞥄𞤲𞤢𞥄𞤥𞤢 𞤧𞤮𞤳𞤫𞥅𞤣𞤫 𞤩𞤵𞤪𞤭 𞤤𞤫𞤦𞥆𞤭 𞤼𞤢𞤼𞤭. 𞤅𞤭 𞤱𞤮𞤲𞤢𞥄 𞤸𞤢𞤪𞤢 𞤧𞤢𞤪𞤼𞤭𞥅𞤶𞤭 𞤯𞤭𞤲 𞤱𞤢𞤴𞤤𞤢⹁ 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤼𞤵𞤤𞤼𞤫𞤼𞤫 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤫 𞥒𞥐𞥒𞥔. 𞤉 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤫 𞥒𞥐𞥑𞥙⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤼𞤢𞤼𞤢𞤩𞤮. 𞤘𞤭𞤤𞤢 𞤮𞤲𞤼𞤵𞤥𞤢⹁ 𞤸𞤢𞤪𞤭 𞤮 𞤩𞤵𞤪𞤼𞤭𞥅 𞤤𞤮𞤤𞥆𞤵𞤣𞤫. 𞤏𞤵𞤪𞤭𞤲⹁ 𞤴𞤮𞤺𞤢 𞤫 𞤢𞤲𞤼𞤵𞤩𞤫 𞤬𞤭𞥅 𞤣𞤢𞤱𞤪𞤮 𞤅𞤫𞤲𞤫𞤺𞤢𞤤⹁ 𞤲𞤮 𞤴𞤮𞤱𞤵𞤲𞤮𞥅 𞤶𞤭𞤳𞥆𞤫 𞤳𞤢 𞤮 𞤤𞤮𞤲𞤼𞤮𞥅 𞤃𞤢𞤳𞤭 𞤅𞤢𞤤. 𞤑𞤮𞤲𞤮 𞤢 𞤱𞤭𞤴𞤢𞤴 𞤥𞤢⹁ 𞤯𞤵𞤥 𞤯𞤮𞤲 𞤨𞤮𞤪𞤯𞤭𞥅. 𞤅𞤭 𞤅𞤮𞤲𞤳𞤮 𞤧𞤮𞤳𞤢𞥄𞤥𞤢⹁ 𞤲𞤮 𞤺𞤢𞤧𞤢 𞤧𞤮𞤲𞤳𞤮 𞤅𞤮𞤲𞤳𞤮 𞤲𞤺𞤮𞤲 𞤯𞤵𞤴𞤼𞤮𞥅.
𞤄𞤢𞤯𞤼𞤢𞤲𞤫 𞤸𞤢𞤪𞤮 𞤯𞤭𞤯𞤢𞤩𞤮 𞤲𞤺𞤮𞤲 𞤳𞤢 𞤧𞤵𞤩𞤮 𞤬𞤭𞥅 𞤸𞤮𞥅𞤪𞤫𞥅𞤴𞤢𞥄𞤺𞤢𞤤 𞤚𞤵𞤪𞤳𞤭𞤴𞤫 𞤲𞤺𞤢𞤤⹁ 𞤳𞤮 𞤈𞤫𞤶𞤫𞤨 𞤚𞤢𞤴𞤭𞤨 𞤉𞤪𞤣𞤮𞤱𞤢𞤲 𞤱𞤮𞤲𞤭 𞤳𞤮 𞤸𞤫𞤩𞤭 𞤳𞤵𞤼𞤵. 𞤑𞤮 𞤫 𞤪𞤫𞤬𞤦𞤭𞤪𞥆𞤫 (𞤢𞤤𞤢𞤼)⹁ 𞤻𞤢𞤤𞤲𞤣𞤫 𞥒𞥘 𞤁𞤵𞥅𞤶𞤮 𞥒𞥐𞥒𞥓 𞤸𞤢𞤪𞤮 𞤯𞤭𞤯𞤢𞤩𞤮 𞤲𞤺𞤮𞤲 𞤱𞤢𞤯𞤭 𞤸𞤢𞤳𞥆𞤵𞤲𞥋𞤣𞤫 𞤈𞤉𞤔𞤉𞤆 𞤚𞤀𞤒𞤋𞤆 𞤉𞤈𞤁𞤌𞤏𞤀𞤐 𞤫 𞤑𞤉𞤃𞤀𞤂 𞤑𞤋𞤂𞤋𞤕𞤁𞤀𞤈𞤌𞤂𞤓 𞤲𞤣𞤫 𞤼𞤢𞤱𞤵𞤲𞤮𞥅 𞤸𞤢𞤴 𞤺𞤮𞥅𞤼𞤮 𞤫 𞤣𞤢𞤪𞤭𞤲𞤮𞥅𞤩𞤫 𞤩𞤫𞤲 𞤱𞤢𞥄𞤱𞤢𞥄𞤲𞤮 𞤥𞤮𞤬𞤼𞤵𞤣𞤫 𞤩𞤵𞤪𞤭 𞤬𞤫𞤷𞥆𞤫𞤪𞤫 𞤤𞤢𞤦𞤮 𞤲𞤺𞤮𞤲.


𞤑𞤮 𞤸𞤭𞤳𞥆𞤢 𞤱𞤮𞤲𞤭 𞤢𞤪𞤢𞤲𞤵𞤲⹁ 𞤸𞤢𞤪𞤮 𞤯𞤭𞤯𞤢𞤩𞤮 𞤲𞤮 𞤱𞤢𞤯𞤵𞤣𞤫 𞤚𞤵𞤪𞤳𞤭𞤴𞤫 𞤬𞤭𞥅 𞤧𞤵𞤩𞤢𞤺𞤮𞤤 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤱𞤮𞥅𞤱𞤭⹁ 𞤳𞤮 𞤳𞤢 𞤤𞤢𞥄𞤱𞤮𞤤 𞤢𞤪𞤢𞤲𞤮𞤤 𞤸𞤮𞤥𞤦𞤢𞤼𞤢. 𞤑𞤮𞤲𞤮 𞤸𞤭𞤳𞥆𞤢⹁ 𞤸𞤢𞤪𞤮 𞤱𞤮𞥅𞤼𞤮 𞤴𞤮𞤲𞤢𞥄𞤤𞤭. 𞤚𞤢𞤱𞤭 𞤳𞤮 𞤦𞤫𞥅 𞤉𞤪𞤣𞤮𞤱𞤢𞤲 𞤴𞤢𞤸𞤢𞤲𞤢 𞤨𞤮𞥅𞤤𞤺𞤵 𞤲𞤺𞤵𞤲 𞤳𞤢 𞤸𞤢𞤪𞤮 𞤯𞤭𞤯𞤢𞤩𞤮.


𞤖𞤢𞤪𞤮 𞤢𞤪𞤢𞤲𞤮 𞤲𞤺𞤮𞤲⹁ 𞤳𞤮 𞤻𞤢𞤤𞤲𞤣𞤫 𞥑𞥔 𞤑𞤮𞤪𞤧𞤮 𞤧𞤢𞥄𞤼𞤭𞤲𞤢𞥄𞤲𞤮. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅⹁ 𞤻𞤢𞤤𞤢𞥄𞤲𞤣𞤫 𞤲𞤣𞤫𞤲 𞤲𞤮 𞤸𞤢𞤱𞤪𞤮𞤲𞥋𞤣𞤭𞤪𞤭 𞤫 𞤸𞤢𞤶𞥆𞤵 𞤲𞤺𞤵𞤲⹁ 𞤤𞤢𞥄𞤥𞤵 𞤲𞤺𞤵𞤲 𞤢𞤪𞤼𞤭𞤪𞤭 𞤧𞤵𞤩𞤮 𞤲𞤺𞤮𞤲 𞤫 𞤁𞤵𞥅𞤶𞤮 𞥒𞥐𞥒𞥓. 𞤑𞤮 𞤲𞤢𞤴𞤮 𞤣𞤢𞤪𞤭𞤲𞤮𞥅 𞤫 𞤲𞤺𞤮𞥅 𞤸𞤢𞤪𞤮 𞤢𞤪𞤢𞤲𞤮. 𞤐𞤮 𞤼𞤭𞤶𞥆𞤮𞤪𞤢𞤲𞤮𞥅 𞤲𞤮𞤲⹁ 𞤸𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤸𞤫𞤩𞥆𞤢𞥄𞤲𞤮 𞤤𞤢𞤦𞤫 𞤨𞤮𞥅𞤤𞤺𞤵 𞤳𞤢 𞤢𞤪𞤢𞤲𞤣𞤫 𞤯𞤮𞤮. 𞤈𞤫𞤶𞤫𞤨 𞤸𞤫𞤩𞤭 𞥔𞥙.𞥕%⹁ 𞤑𞤫𞤥𞤢𞤤 𞤸𞤫𞤩𞤭 𞥔𞥔.𞥙% 𞤥𞤵𞤵𞤲. 𞤉 𞤸𞤭𞤲𞤤𞤫⹁ 𞤳𞤮 𞤬𞤢𞤱𞤲𞤵𞤲𞤮𞥅𞤯𞤮 𞤱𞤮𞥅 𞤸𞤮𞥅𞤪𞤫 𞤬𞤫𞤷𞥆𞤫𞤪𞤫 𞤲𞤣𞤫𞤲 𞤤𞤢𞥄𞤥𞤮𞤼𞤮.


𞤑𞤮𞤲𞤮 𞤬𞤭𞥅 𞤳𞤢𞤤𞤢 𞤮 𞤬𞤫𞤰𞥆𞤢𞥄𞤲𞤮 𞤳𞤢 𞤸𞤢𞤪𞤮 𞤢𞤪𞤢𞤲𞤮⹁ 𞤳𞤫𞤩𞤢𞤤 𞤉𞤪𞤣𞤮𞤱𞤢𞤲 𞤲𞤺𞤢𞤤 𞤽𞤢𞤤𞤯𞤭𞤲𞤭 𞤸𞤭𞥅𞤼𞤮𞤼𞤮𞥅𞤩𞤫 𞤯𞤵𞥅𞤯𞤵𞤩𞤫. 𞤇𞤫 𞤼𞤭𞤶𞥆𞤢𞤲𞤮𞥅𞤳𞤭 𞤮𞤥𞤮 𞤸𞤫𞤩𞤭 𞤫𞤥𞤦𞤫𞤪𞤫 𞤳𞤮 𞤮 𞤸𞤫𞤩𞤭 𞤳𞤮𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤧𞤢𞤣𞤼𞤫𞥅𞤲𞤣𞤫 𞤲𞤣𞤫𞤲 𞤼𞤭𞥅𞤯𞤭𞥅 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲. 𞤉 𞤸𞤭𞤲𞤮 𞤷𞤮𞤺𞥆𞤵 𞤲𞤺𞤵𞤲 𞤩𞤫𞤴𞤣𞤭𞤳𞤫⹁ 𞤳𞤮𞤲𞤮 𞤲𞤦𞤵𞥅𞤯𞤭 𞤯𞤭𞤲 𞤴𞤢𞤲𞤭𞥅. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤤𞤢𞥄𞤥𞤵 𞤲𞤺𞤵𞤲 𞤲𞤮 𞤬𞤫𞤤𞤢𞥄 𞤬𞤮𞤼𞤢 𞤦𞤢𞤯𞤼𞤢𞤲𞤫 𞤣𞤭𞤤𞥆𞤫𞤪𞤫 𞤤𞤫𞤴𞤣𞤭 𞤱𞤢𞤯𞤵𞤲𞤮𞥅𞤲𞤣𞤫 𞤲𞤣𞤫𞤲 𞤫 𞤕𞤮𞤤𞤼𞤮 𞥒𞥐𞥒𞥓 𞤱𞤢𞤪𞤵𞤲𞤮𞥅𞤲𞤣𞤫 𞤳𞤮 𞤩𞤢𞤣𞤲𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮. 𞤍𞤫𞥅 𞤷𞤢𞤯𞤫𞥅𞤤𞤫 𞤫 𞤯𞤵𞥅𞤯𞤵𞤣𞤫⹁ 𞤫 𞤼𞤭𞥅𞤯𞤵𞤣𞤫⹁ 𞤸𞤢𞤯𞤢𞥄𞤤𞤭 𞤉𞤪𞤣𞤮𞤱𞤢𞤲 𞤬𞤮𞥅𞤤𞤵𞤣𞤫. 𞤑𞤢 𞤸𞤢𞤪𞤮 𞤯𞤭𞤯𞤢𞤩𞤮⹁ 𞤮 𞤸𞤫𞤩𞤭 𞥕𞥒.𞥑𞥘%⹁ 𞤑𞤫𞤥𞤢𞤤 𞤸𞤫𞤩𞤭 𞥔𞥗.𞥘𞥒%. 𞤑𞤮 𞤲𞤺𞤵𞥅 𞤸𞤢𞤨𞥆𞤵 𞤯𞤮𞤮 𞤱𞤮𞤲𞤢𞤼𞤢 𞤸𞤢𞤨𞥆𞤵 𞤧𞤢𞤳𞥆𞤭𞤼𞤮𞤪𞤵 𞤉𞤪𞤣𞤮𞤱𞤢𞤲 𞤲𞤺𞤵𞤲. 𞤌 𞤩𞤵𞤪𞤲𞤭𞥅 𞤣𞤵𞥅𞤩𞤭𞥅 𞥒𞥑 𞤸𞤮𞥅𞤪𞤫 𞤚𞤵𞤪𞤳𞤭𞤴𞤫⹁ 𞤸𞤢𞤳𞥆𞤵𞤲𞥋𞤣𞤫 𞤱𞤮𞤲𞤵𞤺𞤮𞤤 𞤢𞤪𞤣𞤭𞥅𞤯𞤮 𞤥𞤢𞤤𞥆𞤢 𞤸𞤮𞥅𞤪𞤫𞥅𞤶𞤮. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥒⹁ 𞤬𞤫𞤣𞥆𞤫 𞤉𞤪𞤣𞤮𞤱𞤢𞤲 𞤲𞤣𞤫𞤲 (AKP) 𞤬𞤵𞤯𞥆𞤭 𞤼𞤢𞤱𞤫𞥅𞤣𞤫 𞤫 𞤧𞤵𞤩𞤮. 𞤄𞤢𞤯𞤼𞤢𞤲𞤫 𞤲𞤺𞤮𞤲 𞤧𞤵𞤩𞤮 𞤯𞤮𞤲⹁ 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤩𞤵𞤪𞤭 𞤨𞤫𞤤𞥆𞤫 𞤼𞤢𞤱𞤢𞤲𞤮𞥅𞤯𞤫 𞤯𞤫𞤲 𞤬𞤮𞤨 𞤸𞤫𞤩𞤵𞤣𞤫 𞤴𞤭𞤥𞤩𞤫. 𞤌𞤲𞤼𞤵𞤥𞤢⹁ 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤣𞤵𞤽𞤢𞤲𞤢𞥄 𞤥𞤮𞤰𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤢𞤲𞤳𞤮 𞤉𞤪𞤣𞤮𞤱𞤢𞤲⹁ 𞤮𞤥𞤮 𞤼𞤮𞤽𞤢𞤲𞤢𞤲𞤮𞥅 𞤣𞤢𞤪𞤢𞤺𞤮𞤤 𞤬𞤭𞥅 𞤢𞤪𞤣𞤭𞤺𞤢𞤤⹁ 𞤀𞤦𞤣𞤵𞤤𞥆𞤢𞥄𞤸𞤢 𞤘𞤵𞤤 𞤢𞤪𞤣𞤭𞤲𞤢𞥄 𞤸𞤮𞥅𞤪𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤑𞤮𞤲𞤮 𞤳𞤢 𞤸𞤭𞤼𞤢𞥄𞤲𞤣𞤫 𞥒𞥐𞥐𞥒 𞤲𞤣𞤫𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤐𞤄𞤢𞤼𞤵 𞤬𞤭𞥅 𞤅𞤵𞤩𞤮 𞤲𞤺𞤮𞤲 𞤦𞤮𞤪𞤼𞤭 𞤦𞤮𞤼𞤫 𞤤𞤢𞤦𞤮 𞤲𞤺𞤮𞤲 𞤅𞤭𞥅𞤪𞤼⹁ 𞤶𞤮𞤶𞥆𞤭𞤲𞤭 𞤧𞤵𞤩𞤮 𞤸𞤫𞤧𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥓. 


𞤐𞤣𞤫 𞤲𞤺𞤮𞤲 𞤧𞤵𞤩𞤮 𞤸𞤫𞤧𞤮 𞤲𞤮 𞤱𞤢𞤯𞤢𞤴𞤲𞤮𞥅 𞤫 𞤕𞤮𞤤𞤼𞤮 𞥒𞥐𞥐𞥓⹁ 𞤸𞤢𞤪𞤭 𞤉𞤪𞤣𞤮𞤱𞤢𞤲 𞤼𞤮𞤽𞤼𞤢𞤲𞤢𞥄𞤥𞤢 𞤣𞤢𞤪𞤢𞤺𞤮𞤤 𞤬𞤭𞥅 𞤢𞤪𞤣𞤢𞥄𞤳𞤵. 𞤇𞤢𞥄𞤱𞤼𞤭 𞤯𞤵𞤥⹁ 𞤉𞤪𞤣𞤮𞤱𞤢𞤲 𞤢𞤪𞤣𞤭𞤼𞤭𞥅 𞤚𞤵𞤪𞤳𞤭𞤴𞤫 𞤤𞤢𞥄𞤦𞤭 𞤯𞤭𞤯𞤭 𞤦𞤢𞤯𞤼𞤢𞤲𞤫 𞤷𞤵𞤩𞤫 𞤱𞤢𞤯𞤢𞤲𞤮𞥅𞤯𞤫 𞤯𞤫𞤲 𞤫 𞥒𞥐𞥐𞥗 𞤫 𞥒𞥐𞥑𞥑. 𞤊𞤫𞤱𞤲𞤣𞤮 𞤢𞤪𞤣𞤢𞥄𞤳𞤵 𞤉𞤪𞤣𞤮𞤱𞤢𞤲 𞤫 𞤢𞤣𞤮 𞤥𞤢𞥄𞤳𞤮⹁ 𞤳𞤮 𞤢𞤪𞤣𞤭𞥅𞤯𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤩𞤵𞤪𞤵𞤲𞤮𞥅 𞤶𞤮𞤺𞤢𞥄𞤣𞤫 𞤣𞤮𞥅𞤤𞤫 𞤬𞤭𞥅 𞤳𞤢𞤤𞤢 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤶𞤮𞤺𞤭𞥅 𞤸𞤮𞥅𞤪𞤫𞥅𞤶𞤮. 𞤊𞤫𞤱𞤲𞤣𞤮 𞤮𞤲𞤼𞤵𞤥𞤢 𞤲𞤵𞤲⹁ 𞤳𞤮 𞤧𞤢𞤪𞤮𞥅𞤩𞤫 𞤩𞤫𞤲 𞤧𞤵𞤩𞤮𞤼𞤮𞤲𞤮𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤮𞤲. 𞤑𞤮𞤲𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥗⹁ 𞤉𞤪𞤣𞤮𞤱𞤢𞤲 𞤫 𞤬𞤫𞤣𞥆𞤫 𞤥𞤵𞤵𞤲 𞤲𞤣𞤫𞤲 𞤱𞤢𞤴𞤤𞤭 𞤣𞤮𞤧𞤼𞤫𞤪𞤫 𞤥𞤢𞤤𞥆𞤢 𞤅𞤢𞤪𞤣𞤭 𞤥𞤢𞤱𞤲𞤣𞤭 𞤤𞤫𞤴𞤣𞤭 𞤲𞤣𞤭𞤲. 𞤇𞤫 𞤧𞤢𞤪𞤯𞤭𞤲𞤭 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤧𞤢𞤪𞤮𞥅𞤩𞤫 𞤩𞤫𞤲 𞤧𞤵𞤩𞤮𞤼𞤮𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲⹁ 𞤳𞤮 𞤴𞤭𞤥𞤩𞤫 𞤤𞤫𞤴𞤣𞤭 𞤩𞤫𞤲 𞤶𞤮𞤶𞥆𞤢𞤲𞤭 𞤧𞤵𞤩𞤢𞤺𞤮𞤤 𞤸𞤮𞥅𞤪𞤫𞥅𞤶𞤮 𞤮𞤲. 


𞤄𞤢𞤯𞤼𞤢𞤲𞤫 𞤱𞤢𞤴𞤤𞤵𞤺𞤮𞤤 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤫 𞤼𞤭𞤥𞥆𞤵𞤺𞤮𞤤 𞤸𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵𞤲 𞤳𞤢 𞤢𞤪𞤣𞤢𞤺𞤮𞤤 𞤶𞤢𞥄𞤺𞤮𞤪𞤢𞤤⹁ 𞤉𞤪𞤣𞤮𞤱𞤢𞤲 𞤣𞤢𞤪𞤭𞥅 𞤬𞤭𞥅 𞤤𞤢𞥄𞤼𞤢𞤺𞤮𞤤 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤀𞤪𞤣𞤭𞤺𞤢𞤤 𞤲𞤺𞤢𞤤 𞤲𞤮 𞤸𞤭𞤼𞥆𞤭⹁ 𞤲𞤮 𞤣𞤮𞥅𞤤𞤲𞤭 𞤩𞤵𞤪𞤭 𞤸𞤮𞥅𞤪𞤫𞤴𞤢𞥄𞤺𞤢𞤤 𞤲𞤺𞤢𞤤⹁ 𞤉𞤪𞤣𞤮𞤱𞤢𞤲 𞤫 𞤬𞤫𞤣𞥆𞤫 𞤥𞤵𞤵𞤲 𞤲𞤣𞤫𞤲 𞤱𞤢𞤴𞤤𞤭 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥗. 𞤀𞤪𞤣𞤭𞤺𞤢𞤤 𞤲𞤺𞤢𞤤 𞤦𞤮𞤪𞤼𞤢𞥄 𞤳𞤢 𞤁𞤮𞤧𞤼𞤫𞤪𞤫 𞤸𞤫𞤧𞤫𞤪𞤫. 𞤑𞤢𞤤𞤢 𞤣𞤮𞥅𞤤𞤫 𞤸𞤫𞥅𞤪𞤭𞤲𞤢𞤲𞤢𞤲𞤮𞥅𞤯𞤫 𞤲𞤺𞤢𞤤⹁ 𞤩𞤫𞤴𞤣𞤭𞤼𞤢𞤲𞤢𞥄 𞤫 𞤣𞤮𞥅𞤤𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤮𞤲. 𞤉 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥘⹁ 𞤉𞤪𞤣𞤮𞤱𞤢𞤲 𞤶𞤮𞥅𞤯𞥆𞤭𞤲𞤼𞤭𞤲𞤢𞥄. 𞤑𞤮 𞤲𞤺𞤵𞤲 𞤸𞤢𞤨𞥆𞤵 𞤯𞤮𞤲 𞤸𞤢𞥄𞤲𞤵𞤲𞤮𞥅 𞤤𞤢𞥄𞤼𞤢𞥄𞤣𞤫 𞤸𞤢𞤨𞥆𞤵 𞤥𞤢𞤳𞥆𞤮 𞤧𞤢𞤳𞥆𞤭𞤼𞤭𞥅𞤲𞤺𞤵 𞤲𞤺𞤵𞤲 𞤩𞤢𞤴𞤼𞤭 𞤼𞤢𞤱𞤭 𞤮 𞤼𞤭𞤥𞥆𞤭𞤲𞤭𞥅𞤲𞤮 𞤸𞤢𞤨𞥆𞤵 𞤢𞤪𞤢𞤲𞤵⹁ 𞤲𞤺𞤵 𞤮 𞤸𞤫𞤲𞤣𞤭𞤲𞤮𞥅 𞤦𞤢𞤯𞤼𞤢𞤲𞤫 𞤧𞤵𞤩𞤮 𞤲𞤺𞤮𞤲 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤸𞤢𞤪𞤭 𞤮 𞤱𞤢𞤴𞤤𞤭𞥅𞤲𞤮 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥗⹁ 𞤲𞤺𞤵𞤲 𞤸𞤢𞤨𞥆𞤵 𞤯𞤮𞤲 𞤦𞤮𞤳𞥆𞤢𞥄𞤲𞤮 𞤸𞤢𞤲𞤣𞤫 𞤳𞤢𞤣𞤭. 𞤑𞤮𞤲𞤮 𞤧𞤭 𞤲𞤺𞤵𞥅 𞤸𞤢𞤨𞥆𞤵 𞤸𞤫𞤧𞤵 𞤯𞤮𞤮 𞤼𞤭𞤥𞥆𞤭𞥅⹁ 𞤉𞤪𞤣𞤮𞤱𞤢𞤲 𞤱𞤢𞥄𞤱𞤢𞤼𞤢𞥄 𞤤𞤢𞥄𞤥𞤭𞤼𞤢𞥄𞤣𞤫 𞤚𞤵𞤪𞤳𞤭𞤴𞤫. 


𞤉𞤪𞤣𞤮𞤱𞤢𞤲 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥖𞥙. 𞤑𞤮 𞤻𞤢𞤤𞤲𞤣𞤫 𞥒𞥖 𞤕𞤮𞤤𞤼𞤮 𞥑𞥙𞥕𞥖 𞤮 𞤶𞤭𞤦𞤭𞤲𞤢𞥄. 𞤌 𞤥𞤮 𞤩𞤢𞤽𞤭 𞤧𞤮𞤲𞥆𞤢𞥄𞤶𞤮 𞤱𞤭𞤴𞤫𞤼𞤫𞥅𞤯𞤮 𞤀𞤥𞤭𞤲𞤢 𞤉𞤪𞤣𞤮𞤱𞤢𞤲⹁ 𞤸𞤫𞤷𞥆𞤭𞤪𞤯𞤮 𞤥𞤮 𞤸𞤭𞤼𞤢𞥄𞤲𞤣𞤫. 𞤖𞤭𞤩𞤫 𞤸𞤫𞤩𞤭𞤣𞤭 𞤩𞤭𞤩𞥆𞤫 𞤲𞤢𞤴𞤮⹁ 𞤱𞤮𞤪𞤩𞤫 𞤯𞤭𞤯𞤮 𞤫 𞤪𞤫𞤱𞤩𞤫 𞤯𞤭𞤯𞤮. 𞤇𞤫𞥅 𞤬𞤮𞤨 𞤲𞤮 𞤱𞤵𞥅𞤪𞤭.
𞥑 – 𞤖𞤢𞤪𞤮 = tour = round. 𞤐𞤮 𞤬𞤭𞤪𞤼𞤭 𞤳𞤢𞤬𞤭 𞤬𞤭𞤶𞤮.𞥒 – 𞤖𞤢𞤨𞥆𞤵 = mandat = term
𞥓 – 𞤔𞤢𞥄𞤺𞤮𞤪𞤢𞤤 gouvernement = government
𞥔 – 𞤖𞤮𞥅𞤪𞤫𞥅𞤶𞤮 = Président = President
𞥕 – 𞤸𞤮𞥅𞤪𞤢𞥄𞤳𞤵 – 𞤸𞤮𞥅𞤪𞤫𞤴𞤢𞥄𞤺𞤢𞤤 = Présidence 
𞥖 – 𞤀𞤪𞤣𞤮 – 𞤢𞤪𞤣𞤭𞥅𞤯𞤮 = PM
𞥗 – 𞤁𞤮𞤧𞤼𞤫𞤪𞤫 – 𞤅𞤢𞤪𞤣𞤭 = Constitution
𞥘 – 𞤅𞤢𞤪𞤮𞥅𞤱𞤮 = député  = representative
 


 
𞤉 𞤃𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥑𞥒 𞤅𞤫𞥅𞤯𞤼𞤮 𞥒𞥐𞥒𞥓⹁ 𞤧𞤢𞤤𞤲𞤣𞤵 𞤸𞤭𞤤𞤲𞤭𞥅𞤲𞤣𞤵 𞤬𞤭𞥅 𞤖𞤢𞤳𞥆𞤫𞥅𞤶𞤭 𞤐𞤫𞤯𞥆𞤢𞤲𞤳𞤫 𞤳𞤢 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 (UNO/ONU)⹁ 𞤴𞤢𞤤𞤼𞤭𞤲𞤭𞥅 𞤳𞤢𞤴𞤣𞤭𞥅𞤪𞤭 𞤴𞤮𞤱𞤭𞤼𞤭𞥅𞤲𞤣𞤭 𞤫 𞤲𞤦𞤢𞤪𞤤𞤫 𞤱𞤢𞤯𞤵𞤲𞤮𞥅𞤯𞤫 𞤯𞤫𞤲 𞤪𞤮𞤱𞤢𞤲𞤭 𞤫 𞤐𞤦𞤮𞥅𞤴𞤮 𞤫 𞤱𞤵𞤪𞤮 𞤱𞤭𞤴𞤫𞤼𞤫𞥅𞤲𞤺𞤮 𞤃𞤵𞤪𞤢⹁ 𞤲𞤣𞤫𞤪 𞤤𞤫𞤴𞤣𞤭 𞤃𞤢𞤤𞤭. 𞤉 𞤲𞤣𞤫𞤪 𞤲𞤣𞤭𞥅 𞤳𞤢𞤴𞤣𞤭𞥅𞤪𞤭⹁ 𞤢𞤲𞤼𞤵𞤩𞤫 𞤐𞤶𞤵𞤩𞥆𞤵𞤣𞤭 𞤲𞤣𞤭𞤲 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤳𞤮 𞤧𞤮𞥅𞤪𞤭𞥅𞤩𞤫 𞤃𞤢𞤤𞤭 𞤩𞤫𞤲 𞤳𞤢𞤻𞤵𞤲 𞤫 𞤧𞤮𞥅𞤪𞤭𞥅𞤩𞤫 𞤶𞤢𞤲𞤢𞤲𞤩𞤫 𞤱𞤮𞤲𞤭 𞤳𞤮 𞤬𞤢𞤱𞤭𞥅 𞤱𞤢𞤪𞤵𞤺𞤮𞤤 𞤩𞤵𞤪𞤭 𞤴𞤭𞤥𞤩𞤫 𞥕𞥐𞥐⹁ 𞤲𞤣𞤫 𞤩𞤫 𞤴𞤢𞤲𞤵𞤲𞤮𞥅 𞤫 𞤲𞤺𞤮𞥅 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤃𞤵𞤪𞤢 𞤶𞤫𞤴𞤢𞥄𞤲𞤺𞤮 𞤫 𞤳𞤵𞤪𞤵𞤲𞤱𞤮𞤤 𞤔𞤉𞤐𞤉 𞤲𞤺𞤮𞤤. 𞤑𞤮 𞤪𞤮𞤱𞤢𞤲𞤭 𞤻𞤢𞤤𞤲𞤣𞤫 𞥒𞥗 𞤐𞤄𞤮𞥅𞤴𞤮⹁ 𞤯𞤫𞥅 𞤲𞤦𞤢𞤪𞤤𞤫 𞤬𞤵𞤯𞥆𞤭 𞤸𞤢𞤪𞤭 𞤶𞤫𞤸𞤪𞤫 𞤲𞤣𞤫𞤲 𞤲𞤮 𞤸𞤫𞥅𞤱𞤭 𞤼𞤫𞤬 𞤴𞤭𞤥𞤩𞤫. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤫 𞤢𞤤𞤢𞤼 (𞤪𞤫𞤬𞤦𞤭𞤪𞥆𞤫) 𞤱𞤮𞤲𞤭 𞤤𞤵𞥅𞤥𞤮 𞤃𞤵𞤪𞤢 𞤲𞤺𞤮𞤲. 𞤊𞤭𞥅 𞤳𞤢𞤤𞤢 𞤩𞤫 𞤩𞤢𞤲𞤺𞤭𞤲𞤢𞥄𞤤𞤭 𞤫 𞤲𞤣𞤫𞤪 𞤳𞤢𞤴𞤲𞤣𞤭𞥅𞤪𞤭 𞤲𞤣𞤭𞤲⹁ 𞤸𞤮𞤤 𞤱𞤮𞤲𞤭 𞤩𞤫𞤲 𞤶𞤢𞤲𞤢𞤲𞤩𞤫 𞤼𞤢𞤱𞤢𞤲𞤮𞥅𞤩𞤫 𞤫 𞤯𞤫𞤲 𞤲𞤦𞤢𞤪𞤤𞤫⹁ 𞤲𞤮 𞤼𞤵𞥅𞤥𞤢𞥄 𞤱𞤮𞤲𞤣𞤫𞤥𞤢 𞤳𞤮 𞤪𞤵𞤧𞤳𞤭𞥅𞤩𞤫 𞤩𞤫𞤲 𞤶𞤮𞥅𞤨𞤢𞥄. 𞤏𞤵𞤪𞤭𞤲 𞤤𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤫 𞤲𞤺𞤵 𞤈𞤮𞥅𞤧𞤭𞤴𞤢 𞤲𞤺𞤵𞤲 𞤹𞤭𞤪𞥆𞤭𞤼𞤭𞤲𞤮𞤳𞤫 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫. 𞤘𞤭𞤤𞤢 𞤸𞤢𞤩𞤪𞤫 𞤲𞤣𞤫𞤲 𞤬𞤵𞤯𞥆𞤭 𞤃𞤢𞤤𞤭⹁ 𞤸𞤢𞤪𞤭 𞤱𞤢 𞤯𞤫𞥅 𞤲𞤦𞤢𞤪𞤤𞤫 𞤱𞤢𞤯𞤢𞥄𞤤𞤭. 𞤐𞤮 𞤼𞤢𞤱𞤢𞥄 𞤫 𞤩𞤫𞥅 𞥕𞥐𞥐 𞤱𞤢𞤪𞤢𞥄𞤩𞤫⹁ 𞤪𞤫𞤱𞤩𞤫 𞤲𞤮𞥅𞤺𞤢𞤴𞤮 𞤳𞤢𞤻𞤵𞤲 𞤫 𞤬𞤢𞤴𞤩𞤫 𞤲𞤶𞤫𞥅𞤯𞤭𞤯𞤮. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤤𞤫𞤼𞥆𞤵𞤲𞤮 𞤲𞤢𞤲𞤺𞤢𞥄𞤩𞤫 𞤩𞤫𞤲. 𞤏𞤢𞤯𞤼𞤭 𞤯𞤮𞤲 𞤳𞤢𞤣𞤭⹁ 𞤩𞤫 𞤴𞤢𞤲𞤭 𞤫 𞤪𞤫𞤱𞤩𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮⹁ 𞤩𞤫 𞤰𞤫𞥅𞤩𞤭 (𞤣𞤮𞥅𞤤𞤭) 𞤩𞤫. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤶𞤭𞤱𞤮𞤴 𞤳𞤮𞤴 𞤬𞤢𞤪𞤦𞤢𞥄𞤤𞤭. 𞤉 𞤴𞤭𞤢𞤲𞤣𞤫 𞤢𞤲𞤼𞤵𞤩𞤫 𞤩𞤫𞤲 𞤐𞤓𞤩𞥆𞤵𞤣𞤭 𞤲𞤣𞤭𞤲⹁ 𞤳𞤮 𞤧𞤮𞥅𞤪𞤭𞥅𞤩𞤫 𞤸𞤵𞤪𞤥𞤢𞥄𞤩𞤫 𞤱𞤢𞥄𞤧𞤵𞤩𞤫 𞤴𞤵𞤪𞤥𞤫𞥅𞤲𞤣𞤫 𞤴𞤢𞤲𞤭 𞤫 𞤃𞤵𞤪𞤢. 𞤏𞤮𞤲𞤢𞥄 𞤫 𞤻𞤢𞤤𞤢𞥄𞤲𞤣𞤫 𞤱𞤮𞥅𞤼𞤫𞤪𞤫⹁ 𞤱𞤢𞤪𞤢𞥄𞤩𞤫 𞤩𞤫𞤲 𞤬𞤮𞤨 𞤬𞤫𞤤𞥆𞤢𞥄. 𞤙𞤢𞤤𞤲𞤣𞤫 𞤩𞤫 𞤴𞤢𞤲𞤭 𞤫 𞤤𞤵𞥅𞤥𞤮 𞤲𞤺𞤮𞤲⹁ 𞤳𞤮 𞤷𞤢𞤨𞥆𞤢𞤲𞤯𞤫 𞤩𞤫 𞤱𞤢𞤪𞤭. 𞤑𞤮 𞤫 𞤲𞤣𞤫𞤪 𞤦𞤢𞥄𞤤𞤯𞤫 𞤸𞤭𞤳𞥆𞤭𞥅𞤯𞤫 𞤯𞤫𞤲 𞤩𞤫 𞤱𞤢𞤪𞤭 𞤼𞤫𞥅𞤥𞤫𞤯𞥆𞤫 𞤸𞤫𞤣𞥆𞤭𞥅𞤩𞤫 𞤩𞤫𞤲. 𞤅𞤮𞥅𞤪𞤭𞥅𞤩𞤫 𞤩𞤫𞤲 𞤲𞤢𞥄𞤼𞤭 𞤳𞤢𞤣𞤭 𞤫 𞤧𞤵𞥅𞤣𞤵 𞤳𞤢𞤤𞤢⹁ 𞤩𞤫 𞤱𞤭𞤯𞤭𞥅⹁ 𞤩𞤫 𞤤𞤭𞤻𞤭⹁ 𞤩𞤫 𞤴𞤢𞤤𞤼𞤭𞤲𞤭𞥅 𞤧𞤵𞥅𞤯𞤭𞥅𞤩𞤫 𞤩𞤫𞤲 𞤬𞤮𞤨. 𞤇𞤢𞥄𞤱𞤼𞤭 𞤯𞤵𞤲⹁ 𞤦𞤭𞤥𞤦𞤭 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤩𞤫 𞤴𞤢𞤥𞤭𞤪𞤭 𞤢𞤤𞤥𞤢𞥄𞤥𞤭𞥅𞤶𞤮 𞤮𞤲 𞤫𞤱𞤲𞤮𞤪𞤺𞤮𞤤 𞤸𞤮𞥅𞤤𞤮 𞤲𞤺𞤮𞤲 𞤴𞤮 𞤳𞤢𞤤𞤢 𞤧𞤵𞥅𞤯𞤭𞥅𞤯𞤮 𞤴𞤢𞤤𞤼𞤵 𞤶𞤮𞤺𞤲𞤭𞤼𞤢 𞤸𞤮𞥅𞤪𞤫 𞤥𞤵𞤵𞤲. 𞤇𞤢𞥄𞤱𞤼𞤭 𞤯𞤵𞤥⹁ 𞤩𞤫 𞤥𞤮𞥅𞤩𞤭𞤲𞥋𞤣𞤭𞤪𞤭 𞤱𞤮𞤪𞤩𞤫 𞤩𞤫𞤲 𞤬𞤮𞤨. 𞤑𞤢𞤤𞤢 𞤶𞤵𞥅𞤼𞤢-𞤱𞤢𞥄𞤪𞤫𞥅𞤶𞤮⹁ 𞤥𞤢𞥄 𞤪𞤢𞥄𞤩𞥆𞤭𞤯𞤢-𞤼𞤵𞥅𞤦𞤢𞥄𞤶𞤮 𞤱𞤢𞤯𞤢𞥄 𞤬𞤫𞥅𞤪𞤫. 𞤇𞤫 𞤸𞤢𞤩𞥆𞤭𞤲𞥋𞤣𞤭𞤪𞤭 𞤶𞤵𞥅𞤯𞤫 𞤥𞤢𞤩𞥆𞤫 𞤯𞤫𞤲 𞤩𞤢𞥄𞤱𞤮⹁ 𞤩𞤫 𞤲𞤢𞤩𞤭 𞤩𞤫 𞤩𞤫 𞤬𞤫𞤤𞥆𞤮𞤴𞤭. 𞤇𞤫 𞤤𞤭𞤩𞤵 𞤬𞤵𞤪𞤫𞥅𞤶𞤭 𞤯𞤭𞤲 𞤫 𞤲𞤣𞤫𞤪 𞤺𞤮𞥅𞤤𞤮𞤤 𞤩𞤫 𞤧𞤵𞤥𞤲𞤭. 𞤑𞤮 𞤲𞤮𞤲 𞤩𞤫 𞤱𞤢𞤯𞤭𞤪𞤭 𞤻𞤢𞤤𞤲𞤣𞤫 𞤦𞤫𞥅 𞤻𞤢𞤤𞤲𞤣𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤩𞤫 𞤲𞤢𞥄𞤼𞤭𞥅 𞤫 𞤷𞤵𞥅𞤯𞤭 𞤯𞤭𞤲⹁ 𞤩𞤫 𞤴𞤫𞥅𞤦𞤭𞥅 𞤻𞤢𞥄𞤥𞤤𞤭 𞤯𞤭𞤲 𞤬𞤮𞤨⹁ 𞤩𞤫 𞤧𞤵𞤥𞤲𞤭 𞤨𞤵𞤼𞥆𞤢𞤤𞥆𞤭𞤶𞤭 (𞤥𞤮𞤼𞤮𞥅𞤶𞤭) 𞤯𞤭𞤲 𞤫 𞤢𞥄𞤤𞤢𞥄𞤶𞤭 𞤺𞤮𞤤𞥆𞤭𞤪𞤯𞤭 𞤯𞤭𞤲 𞤬𞤮𞤨. 𞤐𞤮 𞤼𞤢𞤥𞤰𞤭𞤲𞤢𞥄 𞤳𞤢 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤫 𞤊𞤮𞤼𞥆𞤵𞤯𞤫 𞤯𞤫𞤲 𞤬𞤫𞤰𞥆𞤭𞤲𞤢 𞤳𞤢𞤴𞤣𞤭𞥅𞤪𞤭 𞤴𞤭𞤢𞤲𞤣𞤫 𞤥𞤢𞤩𞥆𞤫 𞤲𞤣𞤫𞤲 𞤳𞤢 𞤙𞤢𞥄𞤱𞤭𞤪𞤣𞤵 𞤏𞤭𞤲𞤣𞤫𞤪𞤫𞤴𞤢𞤲𞤳𞤫𞥅𞤪𞤵 𞤄𞤮𞤲𞥆𞤫𞤪𞤫𞥅𞤶𞤭. 𞤍𞤵𞤥 𞤲𞤮 𞤥𞤢𞥄𞤨𞤭𞤲𞤭 𞤤𞤢𞥄𞤥𞤩𞤫 𞤃𞤢𞤤𞤭 𞤩𞤫𞤲. 𞤂𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤲𞤮𞤲⹁ 𞤴𞤫𞤣𞥆𞤭𞥅 𞤯𞤫𞥅 𞤨𞤢𞤱𞤫 𞤸𞤢𞤨𞥆𞤢𞥄𞤯𞤫 𞤸𞤮𞥅𞤪𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲. 𞤉 𞤱𞤭𞤴𞤭 𞤥𞤢𞤺𞥆𞤵⹁ 𞤳𞤮 𞤸𞤵𞤤𞤦𞤮𞥅𞤩𞤫 (𞤼𞤫𞤪𞤮𞤪𞤭𞤧𞤩𞤫) 𞤼𞤢𞤲 𞤱𞤮𞤲𞤭 𞤳𞤮 𞤩𞤫 𞤱𞤢𞤪𞤭 𞤫 𞤲𞤣𞤫𞤪 𞤲𞤺𞤮𞤲 𞤸𞤮𞤯𞤮. 𞤑𞤮𞤲𞤮 𞤲𞤮𞤲 𞤤𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤲𞤮 𞤸𞤢𞥄𞤲𞤢𞥄 𞤤𞤢𞤲𞤣𞤫𞥅𞤣𞤫⹁ 𞤸𞤮𞤤 𞤲𞤮 𞤬𞤫𞤼𞥆𞤭𞤲𞤭𞤯𞤮 𞤤𞤮𞥅𞤱𞤢𞤲𞤯𞤫 𞤫 𞤲𞤣𞤫𞤪 𞤤𞤵𞥅𞤥𞤮 𞤧𞤫𞤲𞤣𞤭𞤲𞥋𞤣𞤭𞤪𞤭𞤪𞤼𞤢 𞤸𞤢𞤳𞥆𞤵𞤲𞥋𞤣𞤫 𞤱𞤮𞤲𞤢𞥄𞤩𞤫 𞤱𞤢𞤪𞤫𞥅𞤣𞤫 𞤩𞤫𞤲؟ 
 
𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤲𞤮 𞤱𞤢𞤪𞤢𞥄 𞤫 𞤥𞤢𞤱𞤲𞤣𞤫 𞤬𞤫𞤰𞥆𞤵𞤲𞤣𞤫 𞤯𞤮𞤮 𞤻𞤢𞤤𞤲𞤣𞤫 𞥒𞥑 𞤅𞤫𞥅𞤯𞤼𞤮 𞥒𞥐𞥒𞥓. 𞤖𞤢𞤴 𞤻𞤢𞤤𞤲𞤣𞤫 𞤶𞤵𞥅𞤤𞤲𞤣𞤫 𞤲𞤦𞤢𞤪𞤤𞤫 𞤯𞤫𞤲 𞤸𞤫𞤤𞤼𞤢𞥄𞤤𞤭.
𞤑𞤮 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤑𞤀𞤈𞤃𞤀 𞤶𞤫𞤴𞤢𞥄𞤲𞤺𞤮 𞤫 𞤣𞤭𞥅𞤱𞤢𞤤 𞤒𞤀𞤚𞤉𞤐𞤘𞤀 𞤲𞤺𞤢𞤤 𞤼𞤢𞤳𞥆𞤮 𞤳𞤫𞥅𞤪𞤮𞤤 𞤃𞤀𞤂𞤋 𞤲𞤺𞤮𞤤⹁ 𞤯𞤫𞥅 𞤲𞤦𞤢𞤪𞤤𞤫 𞤱𞤢𞤯𞤭. 𞤏𞤢𞤪𞤵𞤩𞤫 𞤩𞤫𞤲 𞤳𞤮 𞤳𞤮𞤤𞤼𞤵 𞤧𞤮𞥅𞤪𞤭𞥅𞤩𞤫 𞤄𞤵𞤪𞤳𞤭𞤲𞤢 𞤩𞤫𞤲⹁ 𞤩𞤫 𞤩𞤮𞤪𞤲𞤭𞤲𞤮𞥅⁏ 𞤳𞤮𞤲𞤮 𞤼𞤢𞤦𞤭𞤼𞤢𞥄𞤤𞤭 𞤧𞤭 𞤳𞤮 𞤧𞤮𞥅𞤪𞤭𞥅𞤩𞤫.
𞤒𞤭𞤥𞤩𞤫 𞤸𞤮𞤯𞤮 𞤲𞤺𞤮𞤲⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤤𞤭𞤥𞤮𞥅𞤪𞤫 𞤱𞤢𞤪𞤢𞥄𞤩𞤫 𞤩𞤫𞤲⹁ 𞤲𞤮 𞤴𞤢𞤱𞤼𞤭 𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤼𞤢𞤼𞤮.
𞤀𞤣𞤮 𞤲𞤣𞤫𞤲 𞤴𞤮𞤲𞤼𞤫𞤪𞤫 𞤯𞤮𞤮 𞤳𞤢𞤣𞤭⹁ 𞤳𞤮 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤮 𞤱𞤮𞤲𞤭 𞤳𞤮 𞤱𞤢𞤪𞤢𞤲𞤮𞥅 𞤲𞤣𞤫𞤪 𞤣𞤭𞥅𞤱𞤢𞤤 𞤏𞤀𞤒𞤘𞤓𞤒𞤀𞥄 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤀𞤏𞤌𞤈𞤉𞤃𞤀. 𞤐𞤮 𞤼𞤢𞤱𞤢𞤲𞤮𞥅 𞤫 𞤩𞤫𞤲 𞤱𞤢𞤪𞤢𞥄𞤩𞤫⹁ 𞤧𞤮𞥅𞤪𞤭𞥅𞤩𞤫 𞤲𞤶𞤫𞥅𞤺𞤮𞤮. 𞤖𞤫𞤣𞥆𞤭𞥅𞤩𞤫 𞤩𞤫𞤲⹁ 𞤳𞤮 𞤴𞤢𞤪𞤤𞤭𞤼𞤭𞥅𞤩𞤫 𞤼𞤢𞤱𞤼𞤭 𞤳𞤮𞤲𞤵 𞤲𞤺𞤵𞤲 𞤬𞤭𞥅 𞤱𞤢𞤤𞥆𞤭𞤼𞤢𞤺𞤮𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤳𞤢 𞤸𞤢𞤪𞤫.
𞤘𞤭𞤤𞤢 𞤲𞤣𞤫𞥅 𞤸𞤢𞤪𞤫 𞤬𞤵𞤯𞥆𞤭⹁ 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤧𞤢𞤨𞥆𞤮 𞤱𞤢𞤪𞤢𞥄𞤥𞤢. 𞤑𞤮 𞤧𞤢𞤦𞤵 𞤯𞤵𞤲 𞤤𞤫⹁ 𞤧𞤮𞥅𞤪𞤭𞥅𞤩𞤫 𞤤𞤢𞤥𞤭𞤼𞤮𞤪𞤲𞤮𞥅 𞤲𞤮 𞤩𞤫 𞤬𞤮𞤤𞥆𞤭𞤪𞤭 𞤤𞤢𞥄𞤥𞤯𞤮 𞤥𞤮 𞤴𞤭𞤥𞤩𞤫 𞤩𞤫𞤲 𞤶𞤮𞥅𞤯𞤭𞤲𞥆𞤮𞥅 𞤮𞤲 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵. 𞤑𞤮𞤲𞤮 𞤺𞤭𞤤𞤢 𞤳𞤢𞤥𞤩𞤫 𞤳𞤢𞤣𞤭 𞤩𞤫 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲⹁ 𞤩𞤫 𞤱𞤢𞥄𞤱𞤢𞥄𞤤𞤭 𞤸𞤵𞤩𞤭𞤲’𞤣𞤢𞥄𞤣𞤫 𞤸𞤢𞤪𞤫 𞤲𞤣𞤫𞤲 𞤼𞤢𞤸𞤮. 𞤖𞤢𞥄 𞤶𞤮𞥅𞤲𞤭 𞤳𞤵𞤤𞤦𞤮𞥅𞤩𞤫 𞤩𞤫𞤲 𞤫 𞤥𞤵𞤪𞤼𞤵𞤩𞤫 𞤩𞤫𞤲 𞤲𞤮 𞤶𞤮𞤺𞤭𞥅 𞤳𞤮 𞤩𞤢𞤣𞤭𞥅 𞤬𞤫𞤷𞥆𞤫𞤪𞤫 𞤤𞤫𞤴𞤣𞤭 𞤄𞤓𞤈𞤑𞤋𞤐𞤀 𞤲𞤣𞤭𞤲.


 
𞤐𞤢𞤬𞤮𞥅𞤶𞤫 𞤳𞤮𞥅𞤪𞤳𞤢 𞤯𞤫𞤲
𞤖𞤮𞥅𞤪𞤵𞤺𞤮𞤤 𞤲𞤮 𞤥𞤢𞤪𞤭 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤯𞤫 𞤤𞤭𞤥𞤼𞤮𞤼𞤢𞥄𞤳𞤮. 𞤖𞤢𞤳𞥆𞤫𞤪𞤫𞤲 𞤸𞤮𞥅𞤪𞤵𞤺𞤮𞤤 𞤲𞤮 𞤸𞤫𞥅𞤱𞤭 𞤲𞤢𞤬𞤢⹁ 𞤶𞤮𞥅𞤲𞤭 𞤳𞤮𞥅𞤪𞤳𞤢 𞤳𞤢𞤲 𞤲𞤮 𞤼𞤢𞤱𞤢𞥄 𞤫 𞤤𞤫𞤳𞥆𞤫𞥅𞤤𞤫 𞤯𞤫 𞤧𞤢𞤬𞤪𞤮𞥅𞤩𞤫 𞤩𞤫𞤲 𞤱𞤭𞤲𞤣𞤢𞤲𞤼𞤢 𞤯𞤫𞤲 𞤲𞤢𞥄𞤱𞤲𞤵𞤩𞤫 𞤩𞤫𞤲 𞤬𞤭𞥅 𞤲𞤮 𞤩𞤫 𞤲𞤣𞤭𞤳𞥆𞤭𞤪𞤢.
𞤑𞤢 𞤦𞤢𞤲𞤽𞤫 𞤣𞤭𞥅𞤲𞤢 𞤳𞤢𞤣𞤭⹁ 𞤸𞤮𞥅𞤪𞤵𞤺𞤮𞤤 𞤱𞤮𞤲𞤢𞥄 𞤫 𞤶𞤵𞥅𞤤𞤩𞤫 𞤩𞤫𞤲 𞤼𞤵𞤲 𞤱𞤢𞤯𞥆𞤭𞤲𞤢𞥄. 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤘𞤫𞤲𞤮 𞤮𞤲 𞤼𞤢𞤺𞤭 𞤫𞤲⹁ 𞤥𞤮𞤰𞥆𞤭𞤲𞤭 𞤩𞤢𞤤𞥆𞤭 𞤥𞤫𞤫𞤲⹁ 𞤳𞤮 𞤑𞤢𞤲𞤳𞤮 𞤢𞤲𞤣𞤭 𞤳𞤮 𞤥𞤮𞤰𞥆𞤢𞤲𞤭 𞤫𞤲 𞤫 𞤳𞤮 𞤥𞤮𞤰𞥆𞤢𞤲𞤭 𞤩𞤢𞤤𞥆𞤭 𞤥𞤫𞤫𞤲. 𞤑𞤮 𞤯𞤵𞤥 𞤱𞤢𞤯𞤭 𞤧𞤭 𞤮 𞤱𞤢𞤯𞥆𞤭𞤲𞤭 𞤳𞤮𞥅𞤪𞤳𞤢 𞤸𞤮𞥅𞤪𞤫 𞤥𞤫𞤫𞤲 𞤧𞤢𞤦𞤵𞤲𞤢 𞤌𞤥𞤮 𞤢𞤲𞤣𞤭 𞤱𞤮𞤲𞤣𞤫𞤥𞤢 𞤳𞤮𞥅𞤪𞤳𞤢⹁ 𞤲𞤮 𞤱𞤮𞥅𞤲𞤣𞤢𞤲𞤭 𞤫𞤲 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤳𞤢 𞤦𞤢𞤲𞤽𞤫 𞤷𞤫𞤤𞥆𞤢𞤤 (𞤲𞤶𞤢𞤥𞤵) 𞤫 𞤳𞤢 𞤣𞤫𞤱𞤢𞤤. 𞤀𞤣𞤮 𞤋𞤧𞤤𞤢𞥄𞤥𞤵 𞤳𞤢𞤣𞤭⹁ 𞤴𞤭𞤥𞤩𞤫 𞤩𞤫𞤲 𞤱𞤢𞤯𞥆𞤭𞤲𞤢𞤲𞤮 𞤸𞤮𞥅𞤪𞤵𞤺𞤮𞤤. 𞤊𞤭𞥅 𞤳𞤮𞥅𞤪𞤳𞤢 𞤳𞤢𞤲 𞤲𞤮 𞤴𞤫𞤱𞤼𞤢𞥄 𞤳𞤢 𞤂𞤭𞤲𞤶𞤭𞥅𞤤𞤢 𞤫 𞤳𞤢 𞤚𞤢𞤱𞤈𞤫𞤱𞤼𞤢 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮𞥅𞤪𞤳𞤢 𞤳𞤢𞤲 𞤲𞤮 𞤱𞤮𞤲𞤣𞤭 𞤫 𞤥𞤮𞤰𞥆𞤫 𞤱𞤮𞤲𞤢𞤲𞤣𞤫 𞤲𞤫𞤯𞥆𞤢𞤲𞤳𞤫.
𞤒𞤮𞤺𞤢 𞤫 𞤲𞤢𞤬𞤮𞥅𞤶𞤫 𞤳𞤮𞥅𞤪𞤳𞤢:
𞤑𞤮𞥅𞤪𞤳𞤢 𞤩𞤫𞤴𞤣𞤢𞤴 𞤣𞤵𞥅𞤩𞤭 𞤲𞤫𞤱𞤭𞤲𞤢 𞤲𞤺𞤵𞥅𞤪𞤣𞤢𞤥 𞤲𞤫𞤯𞥆𞤮
𞤃𞤮 𞤲𞤢𞤲𞤭𞥅 𞤯𞤵𞤥⹁ 𞤮𞤲𞤼𞤭𞤺𞤭 𞤱𞤭𞤢𞤴  “𞤸𞤮𞤤 𞤲𞤮 𞤯𞤵𞤥 𞤱𞤮𞤲𞤭𞤪𞤭؟ 
𞥟 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤻𞤢𞥄𞤥𞤵𞤺𞤮𞤤 𞤱𞤵𞥅𞤪𞤲𞤢𞤼𞤢⹁ 𞤥𞤮 𞤸𞤢𞤯𞤭𞤼𞤭𞤳𞤫 𞤲𞤮𞤲 𞤻𞤢𞥄𞤥𞤣𞤵⹁ 𞤸𞤮𞤤 𞤲𞤮 𞤲𞤺𞤵𞥅𞤪𞤣𞤢𞤥 𞤮𞤲𞤼𞤭𞤺𞤭 𞤶𞤵𞥅𞤼𞤭𞤪𞤼𞤢 ؟”  
𞤐𞤮 𞤱𞤮𞥅𞤣𞤭 𞤧𞤢𞤦𞤢𞥄𞤦𞤵𞥅𞤶𞤭 𞤯𞤵𞥅𞤯𞤵𞤯𞤭 𞤱𞤢𞤯𞤢𞤴𞤯𞤭 𞤸𞤢𞥄 𞤳𞤮𞥅𞤪𞤳𞤢 𞤶𞤵𞥅𞤼𞤭𞤲𞤢 𞤲𞤺𞤵𞥅𞤪𞤣𞤢𞤥. 𞤐𞤮 𞤼𞤢𞤱𞤢𞥄 𞤫 𞤳𞤮 𞤩𞤵𞤪𞤭 𞤼𞤫𞤲𞤼𞤵𞤣𞤫 𞤫 𞤯𞤭𞤲: 𞤴𞤢𞥄𞤱𞤲𞤵𞤺𞤮𞤤 𞤱𞤢𞤴𞤤𞤢𞤺𞤮𞤤 𞤻𞤢𞥄𞤥𞤣𞤵 𞤲𞤣𞤵𞤲 𞤳𞤢 𞤲𞤣𞤫𞤪 𞤪𞤫𞥅𞤣𞤵 𞤸𞤢𞥄 𞤻𞤢𞤲𞤲𞤣𞤵 𞤲𞤣𞤵𞤲 𞤱𞤮𞤲𞤼𞤢 𞤳𞤵𞤧𞤫𞤤 (𞤼𞤫𞥅𞤱𞤵) 𞤫 𞤰𞤭𞥅𞤰𞤢𞤥. 𞤑𞤮 𞤲𞤺𞤮𞤲 𞤱𞤢𞤴𞤤𞤮 𞤭𞤲𞥆𞤫𞤼𞤫𞥅 (𞤥𞤫𞤼𞤢𞤦𞤮𞤤𞤢𞥄𞤳𞤵) 𞤳𞤢 𞤘𞤫𞥅𞤣𞤢𞤲𞤳𞤮𞥅𞤪𞤫. 
𞤐𞤮 𞤲𞤫𞤯𞥆𞤮 𞤮𞤲 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤳𞤮 𞤲𞤮𞤲 𞤥𞤫𞤼𞤢𞤦𞤮𞤤𞤢𞥄𞤳𞤵 𞤥𞤢𞤳𞥆𞤮 𞤲𞤺𞤵𞤲 𞤵𞤧𞤼𞤮𞤪𞤼𞤢. 𞤅𞤭 𞤥𞤫𞤼𞤢𞤦𞤮𞤤𞤢𞥄𞤳𞤵 𞤲𞤺𞤵𞤲 𞤲𞤮 𞤵𞤧𞤼𞤢𞥄𞤣𞤫⹁ 𞤳𞤮 𞤲𞤮𞤲 𞤳𞤢𞤣𞤭 𞤳𞤵𞤷𞥆𞤫 𞤯𞤫𞤲 𞤥𞤢𞤤𞥆𞤢 𞤼𞤫𞥅𞤱𞤵 𞤲𞤺𞤵𞤲 𞤵𞤧𞤼𞤮𞤪𞤼𞤢 𞤫 𞤩𞤢𞤤𞤲𞤣𞤵 𞤥𞤢𞤳𞥆𞤮 𞤲𞤣𞤵𞤲. 𞤑𞤮 𞤯𞤵𞤥 𞤱𞤢𞤯𞤭 𞤧𞤭 𞤩𞤢𞤤𞥆𞤭 𞤲𞤢𞤴𞤫𞥅𞤩𞤫 𞤩𞤫𞤲 𞤲𞤮 𞤻𞤵𞤯𞤭𞥅⹁ 𞤺𞤵𞤪𞤭𞤤 𞤲𞤺𞤭𞤤 𞤲𞤮 𞤢𞤷𞥆𞤭𞤼𞤭𞥅⹁ 𞤴𞤵𞤨𞥆𞤭𞤼𞤭𞥅.
𞤑𞤮𞥅𞤪𞤳𞤢 𞤳𞤢𞤲 𞤲𞤫𞥅𞤩𞤲𞤭𞤼𞤢𞤴 𞤲𞤢𞤴𞤫𞤱𞤵 𞤲𞤺𞤵𞤲⹁ 𞤧𞤢𞤦𞤵 𞤳𞤢 𞤩𞤫𞤴𞤣𞤢𞤴 𞤥𞤫𞤼𞤢𞤦𞤮𞤤𞤢𞥄𞤳𞤵 𞤲𞤺𞤵𞤲. 𞤑𞤢𞤣𞤭⹁ 𞤲𞤮 𞤲𞤫𞤯𞥆𞤮 𞤮𞤲 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤳𞤮 𞤲𞤮𞤲 𞤳𞤢𞤣𞤭 𞤺𞤫𞥅𞤰𞤭 𞤩𞤢𞤤𞤲𞤣𞤵 𞤯𞤭𞤲 𞤲𞤢𞤱𞤴𞤭𞤪𞤼𞤢⹁ 𞤯𞤭 𞤧𞤮𞤱𞤮𞤲’𞤣𞤭𞤪𞤢 𞤫 𞤲𞤣𞤫𞤪 𞤩𞤢𞤤𞤲𞤣𞤵 𞤮𞤲𞤼𞤭𞤺𞤭 𞤲𞤣𞤵𞤲. 𞤑𞤮𞥅𞤪𞤳𞤢 𞤳𞤢𞤲 𞤲𞤮𞤲 𞤱𞤢𞤤𞥆𞤢𞤴 𞤩𞤢𞤤𞤲𞤣𞤵 𞤲𞤣𞤵𞤲 𞤲𞤮 𞤲𞤣𞤵 𞤧𞤫𞥅𞤣𞤭𞤪𞤢 𞤫 𞤯𞤭𞤲 𞤺𞤫𞥅𞤰𞤭 𞤳𞤭𞤯𞥆𞤭⹁ 𞤤𞤮𞤲𞤼𞤭𞤲𞤭𞤪𞤢 𞤯𞤭 𞤺𞤫𞥅𞤰𞤭 𞤳𞤫𞤧𞤭 𞤧𞤫𞤤𞥆𞤵𞤯𞤭.
𞤑𞤮 𞤯𞤭𞥅 𞤺𞤫𞥅𞤰𞤭 𞤱𞤮𞤲𞤭 𞤬𞤭𞥅 𞤳𞤢𞤤𞤢 𞤳𞤮 𞤱𞤵𞥅𞤪𞤭 𞤫 𞤼𞤢𞤺𞤫𞥅𞤬𞤮 𞤲𞤺𞤮𞤲. 𞤑𞤮 𞤳𞤢𞤲𞤶𞤭 𞤥𞤮𞤰𞥆𞤭𞤲𞤼𞤢 𞤳𞤢𞤤𞤢 𞤳𞤮 𞤱𞤮𞤲𞤭 𞤫 𞤲𞤣𞤫𞤪 𞤲𞤫𞤯𞥆𞤢𞤲𞤳𞤫⹁ 𞤫 𞤳𞤵𞤤𞥆𞤫 𞤫 𞤨𞤵𞤯𞤭. 𞤐𞤫𞤯𞥆𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤣𞤵𞤶𞤵𞤲𞤫 (𞤥𞤭𞤤𞤭𞤴𞤢𞥄𞤪𞤶𞤭) 𞤺𞤫𞥅𞤰𞤭 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤥𞤵𞤵𞤲. 𞤐𞤮 𞤮𞤲𞤼𞤭𞤺𞤭 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤯𞤭𞥅 𞤺𞤫𞥅𞤰𞤭 𞤵𞤧𞤼𞤮𞤪𞤼𞤢.
𞤑𞤮𞥅𞤪𞤳𞤢 𞤳𞤢𞤣𞤭 𞤱𞤮𞤲𞤢𞤴 𞤧𞤢𞤦𞤵 𞤸𞤢𞥄 𞤲𞤺𞤢𞥄𞤲𞤣𞤭 𞤲𞤣𞤭𞤲 𞤴𞤢𞤥𞤭𞤪𞤢 𞤺𞤫𞥅𞤰𞤭 𞤯𞤭𞤲 𞤴𞤮 𞤯𞤭 𞤧𞤭𞤲𞤼𞤭𞤲 𞤳𞤢 𞤲𞤣𞤫𞤪  𞤩𞤢𞤤𞤲𞤣𞤵⹁ 𞤫𞤲𞤯𞤢𞤥 𞤥𞤢𞤤𞥆𞤢 𞤸𞤮𞤪𞤥𞤮𞥅𞤲𞤢𞤥 𞤧𞤫𞤥𞤦𞤭𞤲𞤢𞤴𞤯𞤢𞤲 𞤮𞤲𞤼𞤭𞤺𞤭⹁ 𞤼𞤭𞥅𞤯𞤭𞤲𞤢 𞤰𞤭𞤴𞤫 𞤥𞤢𞤳𞥆𞤮 𞤯𞤫𞤲. 
𞤑𞤮 𞤯𞤭𞥅 𞤬𞤮𞥅𞤬 𞤧𞤢𞤦𞤭𞤲𞤼𞤢 𞤩𞤫𞤴𞤣𞤢𞤺𞤮𞤤 𞤷𞤫𞤤𞥆𞤢𞤤 𞤮𞤲𞤼𞤭𞤺𞤭 𞤲𞤺𞤢𞤤. 𞤅𞤭 𞤷𞤫𞤤𞥆𞤢𞤤 𞤩𞤫𞤴𞤣𞤭𞤳𞤫⹁ 𞤲𞤺𞤵𞤪𞤣𞤢𞤥 𞤯𞤢𞤲 𞤲𞤫𞤱𞤮𞤼𞤮.
𞤑𞤮𞥅𞤪𞤳𞤢 𞤯𞤵𞤴𞤼𞤢𞤴 𞤼𞤮𞥅𞤳𞤫 𞤫 𞤲𞤣𞤫𞤪 𞤩𞤢𞤤𞤲𞤣𞤵 
𞤙𞤢𞥄𞤥𞤤𞤭 𞤯𞤵𞥅𞤯𞤵𞤯𞤭 𞤯𞤭 𞤼𞤢𞤱𞤢𞤼𞤢 𞤫𞤯𞤫𞤲 𞤻𞤢𞥄𞤥𞤢 𞤲𞤮 𞤱𞤮𞤲𞤣𞤭 𞤫 𞤼𞤮𞥅𞤳𞤫 𞤯𞤫 𞤥𞤮𞤰𞥆𞤢𞤲𞤢𞥄 𞤲𞤫𞤯𞥆𞤢𞤲𞤳𞤫. 𞤍𞤫𞤲 𞤼𞤮𞥅𞤳𞤫 𞤲𞤮 𞤭𞤱𞤢 𞤺𞤭𞤤𞤢 𞤫 𞤻𞤮𞤤𞤵 𞤸𞤵𞥅𞤱𞤼𞤮𞤪𞤢𞥄𞤲𞤺𞤵 𞤲𞤺𞤵𞤲 𞤳𞤢 𞤣𞤫𞤥𞤢𞤤 𞤸𞤢𞥄 𞤫 𞤲𞤮𞤳𞥆𞤵 𞤳𞤢 𞤻𞤢𞥄𞤥𞤤𞤭 𞤯𞤭𞤲 𞤥𞤮𞤰𞥆𞤭𞤲𞤼𞤫𞥅 𞤯𞤮𞤲. 𞤚𞤮𞥅𞤳𞤫 𞤯𞤫𞤲 𞤲𞤮 𞤭𞤱𞤢 𞤳𞤢𞤣𞤭 𞤳𞤢 𞤻𞤢𞤥𞤤𞤭 𞤯𞤭𞤲 𞤤𞤮𞥅𞤱𞤫𞤼𞤫𞥅 𞤯𞤮𞤲 𞤫 𞤳𞤮 𞤯𞤭 𞤤𞤮𞥅𞤱𞤫𞤼𞤫𞥅 𞤳𞤮𞤲 𞤫 𞤥𞤵𞤵𞤲. 𞤅𞤭 𞤲𞤫𞤯𞥆𞤮 𞤲𞤮 𞤸𞤮𞥅𞤪𞤵𞤣𞤫⹁ 𞤳𞤮 𞤸𞤫𞥅𞤱𞤭 𞤫 𞤯𞤫𞤲 𞤼𞤮𞥅𞤳𞤫 𞤴𞤢𞤤𞤼𞤢𞤴 𞤫 𞤲𞤣𞤫𞤪 𞤩𞤢𞤤𞤲𞤣𞤵 𞤥𞤢𞤳𞥆𞤮 𞤲𞤣𞤵𞤲.
 𞤑𞤮𞥅𞤪𞤳𞤢 𞤯𞤵𞤴𞤼𞤢𞤴 𞤩𞤫𞤤𞥆𞤫𞤪𞤫 𞤫 𞤲𞤣𞤫𞤪 𞤩𞤢𞤤𞤲𞤣𞤵 
𞤅𞤭 𞤲𞤫𞤯𞥆𞤮 𞤻𞤢𞥄𞤥𞤭𞥅⹁ 𞤳𞤮 𞤮 𞤻𞤢𞥄𞤥𞤭 𞤳𞤮𞤲 𞤤𞤢𞥄𞤼𞤢𞤲𞤼𞤮 𞤩𞤢𞤤𞤣𞤵 𞤥𞤢𞤳𞥆𞤮 𞤲𞤣𞤵𞤲⹁ 𞤧𞤵𞤥𞤮𞤶𞤢𞤥 𞤥𞤢𞤤𞥆𞤢 𞤳𞤵𞤩𞥆𞤢𞤥 𞤳𞤮 𞤲𞤣𞤵 𞤧𞤵𞤥𞤲𞤢. 𞤑𞤮𞤲𞤮 𞤧𞤭 𞤻𞤢𞥄𞤥𞤣𞤵 𞤲𞤣𞤵𞤲 𞤯𞤵𞥅𞤯𞤭𞥅 𞤩𞤵𞤪𞤭𞥅 𞤳𞤮 𞤩𞤢𞤤𞤲𞤣𞤵 𞤲𞤣𞤵𞤲 𞤸𞤢𞤼𞤮𞤲𞤶𞤭𞤲𞤭 𞤳𞤮𞤲 𞤫 𞤥𞤵𞤵𞤲⹁ 𞤸𞤫𞤣𞥆𞤭𞥅𞤯𞤵𞤲 𞤯𞤵𞤲 𞤱𞤮𞤲𞤼𞤢𞤴 𞤩𞤫𞤤𞥆𞤫𞤪𞤫. 𞤐𞤣𞤫𞤲 𞤩𞤫𞤤𞥆𞤫𞤪𞤫 𞤥𞤢𞤪𞤮𞤼𞤮 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤸𞤢𞥄 𞤻𞤢𞤤𞤲𞤣𞤫 𞤩𞤢𞤤𞤲𞤣𞤵 𞤲𞤣𞤵𞤲 𞤸𞤢𞤼𞤮𞤲𞤶𞤭𞤲𞤭 𞤫 𞤥𞤢𞤴𞤪𞤫. 𞤑𞤮𞤲𞤮 𞤧𞤮 𞤲𞤫𞤯𞥆𞤮 𞤮𞤲 𞤲𞤮 𞤸𞤮𞥅𞤪𞤭 𞤸𞤢𞤪𞤢𞤴 𞤻𞤢𞤥𞤣𞤵 𞤢𞤤𞤢𞥄 𞤳𞤮 𞤩𞤢𞤤𞤲𞤣𞤵 𞤲𞤣𞤵𞤲 𞤧𞤵𞤥𞤲𞤢. 𞤌𞤲𞤼𞤵𞤥𞤢⹁ 𞤩𞤢𞤤𞤲𞤣𞤵 𞤲𞤣𞤵𞤲 𞤬𞤵𞤯𞥆𞤮𞤼𞤮 𞤳𞤭𞤧𞤢𞤲 𞤧𞤵𞤥𞤲𞤵𞤺𞤮𞤤 𞤩𞤫𞤤𞥆𞤫𞤪𞤫 𞤥𞤢𞤪𞤭𞤲𞤮𞥅𞤲𞤣𞤫 𞤲𞤣𞤫𞤲 𞤫 𞤲𞤣𞤫𞤪 𞤥𞤢𞤴𞤪𞤵.
𞤑𞤮𞥅𞤪𞤳𞤢 𞤬𞤭𞤲𞤣𞤭𞤲𞤢𞤴 𞤲𞤺𞤢𞥄𞤲𞤣𞤭 𞤩𞤫𞤴𞤣𞤢 𞤲𞤺𞤫𞥅𞤼𞤵 
𞤑𞤮𞥅𞤪𞤳𞤢 𞤳𞤢𞤲 𞤱𞤢𞤤𞥆𞤢𞤴 𞤲𞤫𞤯𞥆𞤮 𞤣𞤢𞤯𞤵𞤺𞤮𞤤 𞤬𞤫𞥅𞤼𞤫𞤪𞤫 𞤫 𞤱𞤭𞤤𞤢𞥄𞤪𞤫 𞤫 𞤵𞤧𞤼𞤢𞥄𞤣𞤫 𞤲𞤺𞤫𞥅𞤼𞤵 𞤥𞤢𞤤𞥆𞤢 𞤸𞤢𞤳𞥆𞤭𞤤. 𞤅𞤢𞤦𞤵 𞤳𞤮𞥅𞤪𞤳𞤢 𞤳𞤢𞤲 𞤲𞤫𞥅𞤩𞤲𞤭𞤼𞤢𞤴 𞤴𞤫𞥅𞤦𞤢𞤺𞤮𞤤 𞤺𞤫𞥅𞤰𞤭 𞤲𞤺𞤢𞥄𞤲𞤣𞤭 𞤯𞤭𞤲. 𞤖𞤮𞥅𞤪𞤵𞤺𞤮𞤤 𞤱𞤮𞤲𞤢𞤴 𞤳𞤢𞤣𞤭 𞤧𞤢𞤦𞤵 𞤴𞤮 𞤺𞤫𞥅𞤰𞤭 𞤳𞤫𞤧𞤭 𞤩𞤫𞤴𞤣𞤢𞤲𞤮 𞤲𞤺𞤢𞥄𞤲𞤣𞤭 𞤲𞤣𞤭𞤲.  
 𞤑𞤮𞥅𞤪𞤳𞤢 𞤧𞤫𞤥𞤦𞤭𞤲𞤢𞤴 𞤣𞤢𞤯𞤭𞤼𞤮𞤪𞤯𞤫 𞤩𞤢𞤤𞤲𞤣𞤵 𞤲𞤣𞤵𞤲
 𞤒𞤢𞤤𞥆𞤭 𞤮𞤯𞤮𞤲 𞤢𞤲𞤣𞤭 𞤸𞤮𞤤 𞤳𞤮 𞤱𞤢𞤯𞤭 𞤲𞤢𞤱𞤲𞤵𞤯𞤮 𞤴𞤭𞤯𞤢𞥄 𞤻𞤢𞥄𞤥𞤵𞤺𞤮𞤤؟ 𞤍𞤵𞤥 𞤳𞤮 𞤳𞤢 𞤲𞤺𞤢𞥄𞤲𞤣𞤭 𞤭𞤥𞥆𞤮𞤪𞤭. 𞤑𞤮 𞤲𞤺𞤢𞥄𞤲𞤣𞤭 𞤲𞤣𞤭𞤲 𞤱𞤮𞤲𞤭 𞤴𞤢𞤥𞤭𞤪𞤣𞤫 𞤩𞤢𞤤𞤲𞤣𞤵 𞤲𞤣𞤵𞤲 𞤴𞤮 𞤲𞤣𞤵 𞤧𞤢𞤤𞤮 𞤻𞤢𞥄𞤥𞤣𞤵 𞤬𞤭𞥅 𞤲𞤮 𞤲𞤣𞤵 𞤸𞤭𞤤𞤲𞤮𞤪𞤢 𞤸𞤢𞤩𞤵𞤺𞤮𞤤 𞤲𞤢𞤱𞤲𞤢𞥄𞤪𞤫 𞤲𞤣𞤫𞤲 𞤼𞤵𞤲. 𞤍𞤵𞤲 𞤳𞤮 𞤬𞤭𞥅 𞤱𞤮𞤼𞤢 𞤣𞤮𞥅𞤤𞤫 𞤩𞤢𞤤𞤲𞤣𞤵 𞤲𞤣𞤵𞤲 𞤧𞤫𞤲𞤣𞤭𞤼𞤮 𞤸𞤢𞤳𞥆𞤵𞤲’𞤣𞤫  𞤱𞤢𞤴𞤤𞤵𞤺𞤵𞤤 𞤻𞤢𞤥𞤣𞤵 𞤫 𞤸𞤢𞤩𞤵𞤺𞤮𞤤 𞤻𞤢𞤱𞤵. 
𞤚𞤢𞤰𞤭𞤪𞤺𞤮𞤤 𞤳𞤮𞥅𞤪𞤳𞤢 𞤳𞤢𞤲 𞤣𞤭𞤥𞤯𞤫 𞤤𞤫𞤯𞥆𞤫 𞤩𞤵𞤪𞤭 𞤱𞤮𞤲𞤣𞤵𞤣𞤫 𞤫 𞤲𞤢𞤬𞤮𞥅𞤪𞤫 .
𞤑𞤮𞥅𞤪𞤳𞤢 𞤸𞤫𞤷𞥆𞤭𞤲𞤯𞤭𞤲𞤢𞤴 𞤺𞤵𞤪𞤭𞤤 𞤲𞤺𞤭𞤤 𞤳𞤢𞤻𞤵𞤲 𞤫 𞤩𞤢𞤤𞤲𞤣𞤵 𞤲𞤣𞤵𞤲
𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮𞥅𞤪𞤳𞤢 𞤳𞤢𞤲 𞤸𞤫𞥅𞤯𞤭𞤲𞤼𞤭𞤲𞤢𞤴 𞤺𞤫𞥅𞤰𞤭 𞤩𞤢𞤤𞤲𞤣𞤵⹁ 𞤱𞤢𞤤𞥆𞤭𞤼𞤮𞥅 𞤲𞤣𞤵 𞤳𞤢𞤣𞤭 𞤲𞤮 𞤲𞤣𞤵 𞤧𞤫𞥅𞤣𞤭𞤪𞤢 𞤫 𞤼𞤮𞥅𞤳𞤫⹁ 𞤯𞤵𞤲 𞤯𞤮𞤲 𞤱𞤮𞤦𞤢𞤴 𞤧𞤢𞤦𞤵 𞤸𞤫𞤷𞥆𞤵𞤯𞤵𞤺𞤮𞤤 𞤺𞤵𞤪𞤭𞤤 𞤲𞤺𞤭𞤤. 𞤅𞤭 𞤺𞤵𞤪𞤭𞤤 𞤲𞤺𞤭𞤤 𞤸𞤫𞤷𞥆𞤭𞤯𞤭𞥅⹁ 𞤲𞤺𞤭𞤤 𞤸𞤫𞤲𞤼𞤮𞤼𞤮⹁ 𞤲𞤺𞤭𞤤 𞤶𞤢𞤤𞤦𞤢. 𞤍𞤵𞤲 𞤳𞤮 𞤥𞤢𞥄𞤲𞤣𞤫 𞤫 𞤥𞤢𞥄𞤲𞤣𞤫𞥅𞤶𞤭 𞤷𞤫𞤤𞥆𞤢𞤤.
 𞤑𞤮𞥅𞤪𞤳𞤢 𞤱𞤢𞤤𞥆𞤢𞤴 𞤲𞤫𞤯𞥆𞤮 𞤣𞤢𞤯𞤵𞤺𞤮𞤤 𞤲𞤢𞥄𞤱𞤲𞤢𞥄𞤶𞤫 𞤥𞤢𞤱𞤯𞤫
𞤐𞤮 𞤼𞤢𞤱𞤢𞥄 𞤫 𞤯𞤫𞤲 𞤲𞤢𞥄𞤱𞤲𞤢𞥄𞤶𞤫 𞤻𞤢𞤱𞤵 𞤤𞤫𞤱𞤻𞤵⹁ 𞤫 𞤩𞤵𞥅𞤪𞤭⹁ 𞤫 𞤳𞤢𞤲𞤧𞤫𞥅𞤪 𞤫 𞤲𞤢𞤱𞤲𞤢𞥄𞤶𞤫 𞤩𞤫𞤪𞤲𞤣𞤫 𞤳𞤢𞤻𞤵𞤲 𞤫 𞤻𞤢𞤱𞤵 𞤰𞤭𞥅𞤰𞤢𞤥⹁ 𞤫 𞤲𞤢𞤱𞤲𞤢𞥄𞤶𞤫 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲.
𞤑𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤸𞤫𞥅𞤱𞤵𞤯𞤫 𞤢𞤲𞤣𞤢𞥄𞤯𞤫 𞤫 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲 𞤼𞤢𞤸𞤮. 𞤃𞤮 𞤸𞤮𞥅𞤪𞤭 𞤲𞤮𞤲⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤬𞤢𞤲𞤼𞤭𞤲 𞤻𞤢𞥄𞤥𞤣𞤵 𞤲𞤣𞤵𞤲 𞤬𞤫𞤱𞤲𞤣𞤮 𞤼𞤢𞤰𞤵𞤺𞤮𞤤⹁ 𞤸𞤢𞤩𞥆𞤭𞤼𞤮𞥅 𞤻𞤢𞥄𞤥𞤢𞤴 𞤫 𞤶𞤮𞥅𞤯𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤻𞤢𞥄𞤥𞤢𞤴𞤲𞤮𞥅 𞤫 𞤲𞤣𞤫𞤪 𞤻𞤢𞤤𞥆𞤢𞤤. 𞤑𞤮 𞤴𞤮 𞤮𞤲𞤼𞤭𞤺𞤭 𞤸𞤢𞤳𞤭𞤲𞤣𞤭𞤲 𞤻𞤢𞤥𞤣𞤵 𞤲𞤣𞤵𞤲⹁ 𞤯𞤵𞤯𞥆𞤭𞤲𞤮𞤪𞤢 𞤣𞤭𞤥𞤯𞤫 𞤤𞤫𞤯𞥆𞤫 𞤫 𞤳𞤢𞥄𞤳𞤭 𞤥𞤢𞤤𞥆𞤢 𞤳𞤫𞤷𞥆𞤭 𞤷𞤵𞤲𞤼𞤵𞥅𞤶𞤫 𞤯𞤭𞤲⁏ 𞤪𞤫𞥅𞤲𞤮𞥅 𞤳𞤢𞤣𞤭 𞤫 𞤬𞤢𞤲𞤼𞤭𞤲𞤺𞤮𞤤 𞤤𞤢𞤥𞤯𞤢𞤲 (𞤥𞤢𞤲𞤣𞤢𞤲) 𞤫 𞤧𞤵𞤳𞥆𞤢𞤪 (𞤨𞤫𞤪𞤳𞤢𞤲). 
𞤍𞤵𞤲 𞤬𞤮𞤱 𞤳𞤮 𞤫 𞤴𞤵𞤪𞤥𞤫𞥅𞤲𞤣𞤫 𞤫 𞤣𞤵𞤽𞤢𞤴𞤫𞥅 𞤘𞤫𞤲𞤮 𞤅𞤫𞤲𞤭𞥅𞤯𞤮 𞤮𞤲.
𞤅𞤀𞤂𞤜𞤀 𞤑𞤋𞤈⹁ 𞤸𞤮𞥅𞤪𞤫𞥅𞤶𞤮 𞤅𞤓𞤁𞤀𞤐 𞤙𞤢𞥄𞤥𞤲𞤢𞥄𞤪𞤭 𞤮𞤲⹁ 𞤪𞤢𞤯𞤭𞤳𞤫 𞤃𞤀𞤒𞤋𞤑 𞤀𞤒𞤋 𞤁𞤉𞤐𞤘⹁ 𞤶𞤢𞥄𞤺𞤮𞤪𞤢𞥄𞤯𞤮 𞤥𞤢𞤳𞥆𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭. 𞤌 𞤢𞤣𞥆𞤢𞥄𞤤𞤭 𞤲𞤮𞤲 𞤳𞤮 𞤱𞤮𞤲𞤭 𞤧𞤮𞤥𞤦𞤮 𞤮 𞤪𞤭𞥅𞤱𞤵𞤣𞤫 𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤥𞤢𞤳𞥆𞤮. 𞤌𞥅 𞤤𞤫 𞤳𞤮 𞤲𞤫𞤯𞥆𞤮 𞤥𞤢𞤳𞥆𞤮⹁ 𞤦𞤢𞤲𞤣𞤮𞤣𞤭𞥅𞤯𞤮 𞤥𞤢𞤳𞥆𞤮⹁ 𞤺𞤮𞤤𞥆𞤢𞤲𞤢𞤴𞤲𞤮𞥅𞤯𞤮 𞤥𞤮 𞤳𞤢 𞤤𞤢𞥄𞤥𞤮𞤪𞤣𞤵 𞤢𞤣𞤮 𞤮 𞤱𞤢𞤯𞤵𞤣𞤫 𞤥𞤮 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭.
𞤉 𞤴𞤮𞤲𞤼𞤫𞤪𞤫 𞤬𞤫𞤰𞥆𞤵𞤲𞤣𞤫 𞤯𞤮𞤮⹁ 𞤸𞤢𞤪𞤭 𞤮 𞤢𞤷𞥆𞤭𞤼𞤭𞥅𞤲𞤮 𞤳𞤢𞤣𞤭 𞤶𞤢𞥄𞤺𞤮𞤪𞤢𞥄𞤯𞤮 𞤥𞤢𞤳𞥆𞤮 𞤮𞤲 𞤳𞤢 𞤣𞤢𞤪𞤼𞤮 𞤫 𞤮𞥅 𞤳𞤢 𞤥𞤵𞤪𞤢𞥄𞤯𞤭 𞤲𞤣𞤫𞤪 𞤤𞤫𞤴𞤣𞤭.
𞤀𞤐𞤔𞤉𞤂𞤋𞤐 𞤚𞤉𞤐𞤋⹁ 𞤮𞥅 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤲𞤮𞤲 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤣𞤢𞤪𞤼𞤮⹁ 𞤳𞤮 𞤧𞤮𞤲𞥆𞤢𞥄𞤶𞤮 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲. 𞤌𞤲 𞤥𞤮 𞤮 𞤸𞤢𞤩𞤭𞤣𞤵𞤲𞤮 𞤬𞤭𞥅 𞤢𞤪𞤣𞤢𞥄𞤳𞤵 𞤤𞤫𞤴𞤣𞤭 𞤲𞤣𞤭𞤲. 𞤃𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤲𞤮 𞤶𞤮𞤺𞤭𞤲𞤮𞥅 𞤳𞤮𞤲𞤵.
𞤊𞤫𞤣𞥆𞤫 𞤤𞤭𞤣𞥆𞤵 𞤲𞤺𞤵𞤲 𞤱𞤭𞤴𞤭𞥅 𞤳𞤮 𞤥𞤢𞥄 𞤧𞤮𞤲𞥆𞤢𞥄𞤶𞤮 𞤮𞤲 𞤢𞤪𞤼𞤭𞤪𞤫𞥅 𞤳𞤢 𞤤𞤢𞥄𞤥𞤵. 𞤀𞤲𞤼𞤵𞤩𞤫 𞤩𞤫𞤲 𞤲𞤮 𞤸𞤵𞤤𞤭 𞤱𞤮𞤼𞤢 𞤸𞤢𞤪𞤫 𞤲𞤣𞤫𞤲 𞤬𞤵𞤯𞥆𞤭𞤼𞤮 𞤳𞤢𞤣𞤭.
𞤅𞤓𞤁𞤀𞤐 𞤙𞤀𞤃𞤐𞤀𞥄𞤈𞤋 𞤳𞤮 𞤫 𞤤𞤫𞤴𞤣𞤭 𞤅𞤓𞤁𞤀𞤐 𞤲𞤣𞤭𞤲 𞤶𞤫𞤴𞤢𞤲𞤮𞥅 𞤸𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥑. 𞤑𞤮 𞤻𞤢𞤤𞤲𞤣𞤫 𞥙 𞤃𞤮𞤪𞤧𞤮 𞥒𞥐𞥑𞥑⹁ 𞤲𞤣𞤭𞥅 𞤤𞤫𞤴𞤣𞤭 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤢𞤴𞤪𞤭 𞤩𞤢𞥄𞤱𞤮 𞤸𞤢𞤪𞤫𞥅𞤶𞤭 𞤥𞤢𞤱𞤯𞤭 𞤯𞤭𞤯𞤭.
𞤖𞤢𞤪𞤫 𞤥𞤢𞤱𞤲𞤣𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲 𞤬𞤵𞤯𞥆𞤭 𞤫 𞥑𞥙𞥕𞥕. 𞤐𞤣𞤫 𞤣𞤢𞤪𞤼𞤢𞥄𞤣𞤫 𞤱𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥒 𞤩𞤢𞥄𞤱𞤮 𞤴𞤭𞤥𞤩𞤫 𞤺𞤵𞤤𞤵𞥅𞤶𞤫 (𞤵𞤶𞤵𞤲𞤫) 𞤼𞤫𞥅𞤥𞤫𞤯𞥆𞤫 𞤲𞤶𞤮𞤱𞤮 𞤱𞤢𞤪𞤫𞥅𞤣𞤫 𞤫 𞤲𞤣𞤫𞤪 𞤣𞤵𞥅𞤩𞤭 𞥑𞥗. 𞤏𞤮𞥅𞤣𞤭𞥅 𞤱𞤭𞤴𞤵𞤩𞤫 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤣𞤵𞤦𞤵𞤲𞤫𞤪𞤫 (𞤥𞤭𞤤𞤭𞤴𞤮𞤲) 𞤱𞤢𞤪𞤢𞤲𞤮.
𞤖𞤢𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥓 𞤬𞤵𞤯𞥆𞤭. 𞤐𞤣𞤫 𞤢𞤷𞥆𞤵𞤣𞤫 𞤱𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥕. 𞤉𞤥𞤦𞤫𞤪𞤫 𞤣𞤵𞤦𞤵𞤲𞤫 𞤯𞤭𞤯𞤭 𞤴𞤭𞤥𞤩𞤫 𞤥𞤢𞥄𞤴𞤵𞤲𞤮 𞤧𞤢𞤦𞤵 𞤲𞤣𞤫𞥅 𞤸𞤢𞤪𞤫. 𞤍𞤵𞥅𞤯𞤵𞤩𞤫 𞤫 𞤩𞤫𞤲⹁ 𞤳𞤮 𞤸𞤫𞥅𞤺𞤫 𞤫 𞤱𞤢𞤦𞥆𞤵𞥅𞤤𞤭 𞤱𞤮𞤲𞤭 𞤧𞤢𞤦𞤵 𞤩𞤫 𞤥𞤢𞥄𞤴𞤵𞤣𞤫.
𞤘𞤭𞤦𞤭 𞤅𞤓𞤁𞤀𞤐 𞤙𞤀𞥄𞤃𞤐𞤀𞥄𞤈𞤋 𞤸𞤫𞤩𞤼𞤭𞥅⹁ 𞤩𞤵𞥅𞤩𞤼𞤵 𞤼𞤢𞤦𞤭𞤼𞤢𞥄𞤤𞤭 𞤫 𞤥𞤢𞤴𞤪𞤭 𞤧𞤢𞤦𞤵 𞤸𞤢𞤪𞤫 𞤸𞤢𞤳𞥆𞤵𞤲𞤣𞤫 𞤤𞤫𞤰𞥆𞤭 𞤯𞤭𞤲. 𞤖𞤢𞤪𞤫 𞤲𞤣𞤫𞤲 𞤣𞤢𞤪𞤼𞤢𞥄𞤣𞤫 𞤱𞤮𞥅 𞤫 𞥒𞥐𞥒𞥐 𞤲𞤣𞤫 𞤅𞤀𞤂𞤜𞤀 𞤑𞤋𞤈 𞤫 𞤈𞤋𞤉𞤑 𞤃𞤀𞤅𞤀𞤈 𞤸𞤢𞤤𞤣𞤵𞤲𞤮𞥅 𞤤𞤫𞤤𞤲𞤵𞤺𞤮𞤤 𞤶𞤮𞤺𞤫 𞤥𞤢𞤩𞥆𞤫 𞤯𞤫𞤲⹁ 𞤩𞤫 𞤧𞤫𞤲𞤣𞤢 𞤤𞤢𞥄𞤥𞤵 𞤲𞤺𞤵𞤲.
𞤑𞤮 𞤄𞤌𞤂𞤀 𞤀𞤖𞤃𞤉𞤁 𞤚𞤋𞤐𞤓𞤄𞤓 𞤱𞤮𞤲𞤭 𞤳𞤮 𞤬𞤮𞥅𞤤𞤭 𞤫 𞤷𞤵𞤩𞤢𞤤 𞤬𞤭𞥅 𞤳𞤮𞥅𞤪𞤢𞥄𞤺𞤵 𞤐𞤀𞤔𞤏𞤈𞤋𞤒𞤀 𞤲𞤺𞤵𞤲. 𞤑𞤮 𞤯𞤵𞤥 𞤱𞤮𞤲𞤭 𞤳𞤮 𞤲𞤺𞤵𞥅𞤥𞤵 𞤲𞤺𞤫𞤲𞤣𞤭𞤴𞤢𞤲𞤳𞤮𞤸𞤵 𞤐𞤢𞤶𞤫𞤪𞤭𞤴𞤢 𞤲𞤺𞤵𞤲 𞤬𞤭𞥅 𞤷𞤵𞤩𞤢𞤤 𞤲𞤺𞤢𞤤 (INEC) 𞤸𞤮𞤤𞥆𞤭 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑 𞤐𞤦𞤮𞥅𞤴𞤮 𞥒𞥐𞥒𞥓. 𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤷𞤵𞤩𞤢𞤤 𞤬𞤫𞤰𞥆𞤵𞤲𞥋𞤺𞤢𞤤 𞤫 𞤪𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥖 𞤕𞤮𞤤𞤼𞤮 𞥒𞥐𞥒𞥓.𞤐𞤺𞤢𞤤 𞤷𞤵𞤩𞤢𞤤 𞤱𞤢𞤯𞤭𞤪𞤭⹁ 𞤲𞤺𞤢𞤥 𞤶𞤮𞥅𞤯𞥆𞤭𞤲𞤺𞤮𞤤 𞤤𞤮𞤲𞤼𞤮 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭 𞤮𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤢𞤲𞤳𞤮 𞤮 𞤱𞤢𞥄𞤱𞤢𞤼𞤢𞥄𞤲𞤮 𞤣𞤢𞤪𞤭𞤼𞤢𞥄𞤣𞤫 𞤬𞤭𞥅 𞤳𞤮𞥅𞤪𞤢𞥄𞤺𞤵 𞤐𞤢𞤶𞤫𞤪𞤭𞤴𞤢 𞤲𞤺𞤵𞤲 𞤧𞤢𞤦𞤵𞤲𞤢 𞤮 𞤼𞤭𞤥𞥆𞤭𞤲𞤭𞥅 𞤸𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵𞤲.𞤑𞤮 𞤴𞤭𞤥𞤩𞤢 𞤧𞤢𞤨𞥆𞤮-𞤫-𞤲𞤶𞤫𞥅𞤼𞤢𞤼𞤮 𞤣𞤢𞤪𞤭𞤲𞤮𞥅 𞤬𞤭𞥅 𞤳𞤮𞥅𞤪𞤢𞥄𞤺𞤵 𞤲𞤺𞤵𞤲. 𞤑𞤮𞤲𞤮 𞤳𞤮 𞤼𞤢𞤼𞤮 𞤫  𞤥𞤢𞤩𞥆𞤫 𞤩𞤵𞤪𞤵𞤲𞤮𞥅 𞤤𞤮𞤤𞥆𞤵𞤣𞤫. 𞤇𞤫𞤲 𞤳𞤮 𞤆𞤭𞤼𞤫 𞤌𞤦𞤭⹁ 𞤀𞥄𞤼𞤭𞤹𞤵 𞤀𞤦𞤵𞥅𞤦𞤢𞤳𞤢𞤪 𞤫 𞤄𞤮𞤤𞤢 𞤀𞤸𞤥𞤫𞤣𞤭 𞤚𞤭𞤲𞤵𞤦𞤵. 
𞤑𞤢𞤲𞤳𞤮 𞤄𞤮𞤤𞤢 𞤚𞤭𞤲𞤵𞤦𞤵⹁ 𞤳𞤮 𞤫 𞤭𞤲𞤣𞤫 𞤬𞤫𞤣𞥆𞤫 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭 𞤲𞤣𞤫𞤲⹁ 𞤢𞤲𞤣𞤭𞤪𞤢𞥄𞤲𞤣𞤫 APC 𞤮 𞤣𞤢𞤪𞤭𞤲𞤮𞥅. 𞤑𞤮 𞤮 𞤴𞤮𞥅𞤪𞤵𞤦𞤢𞥄𞤶𞤮 𞤶𞤵𞥅𞤤𞤯𞤮⹁ 𞤶𞤭𞤦𞤭𞤲𞤢𞥄𞤯𞤮 𞤂𞤢𞤺𞤮𞤧 𞤫 𞥑𞥙𞥕𞥒. 𞤌 𞤤𞤢𞥄𞤼𞤭𞤲𞤮𞤳𞤫 𞤳𞤢𞤣𞤭 𞤺𞤮𞤦𞤭𞤲𞤢𞥄𞤶𞤮 𞤣𞤭𞥅𞤱𞤢𞤤 𞤂𞤢𞤺𞤮𞤧 𞤲𞤺𞤢𞤤 𞤺𞤭𞤤𞤢 𞥑𞥙𞥙𞥙 𞤸𞤢𞥄 𞥒𞥐𞥐𞥗. 𞤌 𞤩𞤵𞤪𞤲𞤭𞥅 𞤣𞤵𞥅𞤩𞤭 𞥗𞥐.𞤑𞤮 𞥓𞥖 𞤫 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤮⹁ 𞤚𞤭𞤲𞤵𞤦𞤵 𞤸𞤫𞤩𞤭 𞤫 𞤲𞤺𞤢𞤤 𞤷𞤵𞤩𞤢𞤤. 𞤍𞤵𞤥 𞤸𞤢𞤱𞤪𞤭 𞤫𞤥𞤦𞤫𞤪𞤫 𞤣𞤵𞤦𞤵𞤲𞤫 𞥙 𞤴𞤭𞤥𞤩𞤫. 𞤖𞤭𞤳𞥆𞤭𞥅 𞤥𞤮⹁ 𞤀𞥄𞤼𞤭𞤹𞤵 𞤀𞤦𞤵𞥅𞤦𞤢𞤳𞤢𞤪 𞤫 𞤣𞤵𞤦𞤵𞤲𞤫 𞥗 𞤴𞤭𞤥𞤩𞤫. 𞤑𞤮𞤲𞤮 𞤀𞥄𞤼𞤭𞤹𞤵 𞤫 𞤆𞤭𞤼𞤫 𞤬𞤫𞤲𞥆𞤭𞥅 𞤦𞤮𞤼𞤫 𞤷𞤵𞤩𞤢𞤤 𞤲𞤺𞤢𞤤. 𞤇𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤱𞤢𞤳𞥆𞤭𞤤𞤢𞥄𞤳𞤭 𞤨𞤮𞥅𞤤𞤺𞤵 𞤚𞤭𞤲𞤵𞤦𞤵 𞤲𞤺𞤵𞤲. 
𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭 𞤳𞤢𞤲⹁ 𞤮 𞤶𞤢𞥄𞤪𞤲𞤭𞥅⹁ 𞤮 𞤥𞤢𞤲𞤭𞥅 𞤚𞤭𞤲𞤵𞤦𞤵 𞤦𞤢𞤯𞤼𞤢𞤲𞤫 𞤨𞤮𞥅𞤤𞤺𞤢𞤤 𞤥𞤢𞤳𞥆𞤮 𞤲𞤺𞤢𞤤. 𞤌 𞤼𞤮𞤪𞤭𞤳𞤫 𞤤𞤵𞤲𞤣𞤭𞥅𞤩𞤫 𞤤𞤭𞤥𞤼𞤢𞤤 𞤲𞤺𞤢𞤤 𞤱𞤵𞤤𞥆𞤭𞤼𞤢𞤺𞤮𞤤 𞤳𞤢 𞤻𞤢𞥄𞤱𞤭𞤪𞤯𞤭⹁ 𞤩𞤫 𞤢𞤷𞥆𞤢 𞤴𞤢𞤤𞤼𞤭𞤲𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤳𞤢 𞤤𞤢𞥄𞤱𞤭. 𞤌 𞤱𞤭𞤴𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤦𞤢𞤯𞤼𞤢𞤲𞤫 𞤷𞤵𞤩𞤢𞤤 𞤲𞤺𞤢𞤤 𞤲𞤮 𞤸𞤮𞤤𞥆𞤭 𞤣𞤫𞤥𞤮𞤳𞤢𞤪𞤢𞥄𞤳𞤵 𞤲𞤺𞤵𞤲 𞤲𞤮 𞤩𞤫𞤲𞤣𞤵𞤣𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤐𞤢𞤶𞤫𞤪𞤭𞤴𞤢 𞤲𞤣𞤭𞤲.
𞤚𞤭𞤥𞥆𞤭𞥅 𞤤𞤢𞥄𞤦𞤭 𞤶𞤫𞥅𞤺𞤮𞤮 ⹁ 𞤀𞥄𞤼𞤭𞤹𞤵 𞤀𞤦𞤵𞥅𞤦𞤢𞤳𞤢𞤪 𞤲𞤮 𞤣𞤢𞤪𞤢𞥄𞤣𞤫 𞤬𞤭𞥅 𞤤𞤢𞥄𞤥𞤵 𞤳𞤮𞤲𞤮 𞤮 𞤬𞤮𞥅𞤤𞤢𞥄𞤤𞤭 𞤸𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫. 𞤑𞤮 𞤳𞤢𞤲𞤳𞤮 𞤲𞤮𞤲 𞤤𞤢𞥄𞤼𞤭𞤲𞤮 𞤕𞤵𞤳𞥆𞤮 𞤌𞤤𞤫𞤧𞤫𞤺𞤵𞤲 𞤌𞤦𞤢𞤧𞤢𞤲𞤶𞤮⹁ 𞤲𞤣𞤫 𞤮𞤲 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤐𞤢𞤶𞤫𞤪𞤭𞤴𞤢 𞤮𞤲 𞤸𞤢𞤳𞥆𞤵𞤲𞤣𞤫 𞥑𞥙𞥙𞥙 𞤫 𞥒𞥐𞥐𞥗. 
𞤑𞤮 𞤫 𞤁𞤵𞥅𞤶𞤮 𞥒𞥐𞥒𞥓⹁ 𞤚𞤭𞤲𞤵𞤦𞤵 𞤶𞤮𞥅𞤯𞥆𞤭𞤲𞤼𞤫𞥅 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵.
𞤀𞤣𞤮 𞤯𞤫 𞤸𞤫𞤩𞤼𞤢𞥄𞤣𞤫 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥔𞥙⹁ 𞤸𞤢𞤪𞤭 𞤆𞤢𞤳𞤭𞤧𞤼𞤢𞤲 𞤫 𞤋𞤲𞤣𞤭𞤴𞤢 𞤫 𞤄𞤢𞤲𞤺𞤤𞤢𞤣𞤫𞤧 𞤬𞤮𞤨 𞤤𞤢𞥄𞤼𞤭𞤲𞤮 𞤤𞤫𞤴𞤣𞤭 𞤱𞤮𞥅𞤼𞤭𞤪𞤭 𞤫 𞤤𞤫𞤴 𞤤𞤢𞥄𞤥𞤢𞤼𞤫𞥅𞤪𞤭 𞤫𞤲𞤺𞤫𞤤𞤫 𞤲𞤣𞤭𞤲.
𞤉 𞤸𞤭𞤼𞥆𞤢𞤲𞤣𞤫 𞥑𞥙𞥔𞥗⹁ 𞤢𞤣𞤮 𞤉𞤲𞤺𞤫𞤤𞤫𞥅𞤩𞤫 𞤩𞤫𞤲 𞤴𞤢𞤤𞤼𞤵𞤣𞤫 ⹁ 𞤩𞤫 𞤬𞤫𞤷𞥆𞤭 𞤤𞤫𞤴𞤣𞤭 𞤋𞤲𞤣𞤭𞤴𞤢 𞤲𞤣𞤭𞤲 𞤸𞤢𞤳𞥆𞤵𞤲𞥋𞤣𞤫 𞤔𞤵𞥅𞤤𞤩𞤫 𞤩𞤫𞤲 𞤫 𞤉𞤲𞤣𞤮𞥅𞤩𞤫 𞤩𞤫𞥅𞤲. 𞤆𞤢𞤳𞤭𞤧𞤼𞤢𞤲 𞤧𞤭𞤲𞤷𞤢𞤲𞤢𞥄 𞤶𞤵𞥅𞤤𞤩𞤫 𞤩𞤫𞤲⹁ 𞤋𞤲𞤣𞤭𞤴𞤢 𞤸𞤫𞥅𞤪𞤭𞤲𞤢𞤲𞤢𞥄 𞤉𞤲𞤣𞤮𞥅𞤩𞤫 𞤩𞤫𞤲. 𞤑𞤮𞤲𞤮 𞤼𞤢𞤱𞤭 𞤤𞤫𞤴𞤯𞤫 𞤳𞤢 𞤶𞤵𞥅𞤤𞤩𞤫 𞤩𞤫𞤲 𞤯𞤵𞥅𞤯𞤭 𞤫 𞤥𞤵𞤵𞤲 𞤯𞤫𞤲 𞤼𞤮𞤳𞥆𞤮𞤲𞥋𞤣𞤭𞤪𞤢𞥄 𞤱𞤮𞤲𞤭 𞤤𞤫𞤴𞤣𞤭 𞤱𞤮𞥅𞤼𞤭𞤪𞤭 𞤲𞤣𞤫 𞤼𞤢𞤱𞤵𞤲𞤮𞥅 𞤤𞤫𞤴𞤣𞤭 𞤋𞤲𞤣𞤭𞤴𞤢 𞤲𞤣𞤭𞤲 𞤲𞤮 𞤥𞤢𞤪𞤭 𞤼𞤵𞤥𞤦𞤫𞤪𞤫 𞤩𞤭𞤧𞤭𞥅𞤲𞤣𞤫 𞤸𞤢𞤳𞤵𞤲𞥋𞤣𞤫 𞤷𞤫𞤲𞤯𞤫 𞤆𞤢𞤳𞤭𞤧𞤼𞤢𞤲 𞤯𞤫𞤲 𞤯𞤭𞤯𞤭: 𞤊𞤵𞤯𞤲𞤢𞥄𞤲𞤺𞤫 𞤆𞤢𞤳𞤭𞤧𞤼𞤢𞤲 𞤫 𞤖𞤭𞤪𞤲𞤢𞥄𞤲𞤺𞤫 𞤆𞤢𞤳𞤭𞤧𞤼𞤢𞤲.
𞤊𞤭𞥅 𞤯𞤫𞥅 𞤷𞤫𞤲𞤯𞤫 𞤯𞤭𞤯𞤭 𞤳𞤮 𞤶𞤵𞥅𞤤𞤩𞤫 𞤱𞤮𞤲𞤵𞤲𞤮𞥅 𞤫 𞤥𞤢𞤶𞥆𞤫⹁ 𞤸𞤢𞤯𞤢𞥄𞤲𞤮 𞤼𞤢𞤱𞤭 𞤤𞤫𞤰𞥆𞤭 𞤯𞤭𞤲 𞤲𞤮 𞤧𞤫𞥅𞤪𞤼𞤭 𞤧𞤫𞥅𞤯𞤢. 𞤅𞤫𞤲𞤺𞤮 𞤸𞤭𞤳𞥆𞤮𞤪𞤲𞤺𞤮 𞤲𞤺𞤮𞤲 𞤳𞤢 𞤬𞤵𞤯𞤲𞤢𞥄𞤲𞤺𞤫⹁ 𞤳𞤮 𞤓𞤪𞤣𞤵𞥅𞤪𞤫 𞤲𞤣𞤫𞤲 𞤩𞤵𞤪𞤢𞤴𞤲𞤮𞥅 𞤸𞤢𞥄𞤤𞤵𞤣𞤫⹁ 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤲𞤮𞤲⹁ 𞤳𞤮 𞤄𞤫𞤲𞤺𞤢𞤤𞤭𞥅𞤪𞤫 𞤲𞤣𞤫𞤲 𞤩𞤵𞤪𞤭 𞤶𞤢𞥄𞤤𞤢𞥄𞤣𞤫.
 
𞤊𞤭𞥅 𞤳𞤢𞤤𞤢 𞤲𞤮𞤲⹁ 𞤧𞤭 𞤯𞤫𞥅 𞤷𞤫𞤲𞤯𞤫 𞤯𞤭𞤯𞤭 𞤸𞤢𞤱𞤼𞤭𞤲’𞤣𞤭𞤪𞤢𞥄𞤥𞤢⹁ 𞤼𞤢𞤱𞤢𞤴 𞤳𞤮 𞤄𞤫𞤲𞤺𞤢𞤤𞤭𞥅𞤪𞤫 𞤲𞤣𞤫𞤲 𞤩𞤵𞤪𞤫𞤼𞤫𞥅 𞤸𞤢𞥄𞤤𞤫𞥅𞤣𞤫⹁  𞤫 𞤖𞤭𞤼𞤢𞥄𞤲𞤣𞤫 𞥑𞥙𞥔𞥘⹁ 𞤶𞤢𞥄𞤺𞤮𞤪𞤢𞤤 𞤆𞤢𞤳𞤭𞤧𞤼𞤢𞤲 𞤲𞤺𞤢𞤤 𞤧𞤵𞤩𞤭𞥅 𞤓𞤪𞤣𞤵𞥅𞤪𞤫 𞤲𞤣𞤫𞤲 𞤲𞤺𞤢𞤥 𞤤𞤢𞥄𞤼𞤢𞤺𞤮𞤤 𞤯𞤫𞤥𞤺𞤢𞤤 𞤤𞤢𞥄𞤥𞤮𞤪𞤲𞤺𞤢𞤤 𞤲𞤺𞤢𞤤 𞤲𞤣𞤫𞤪 𞤆𞤢𞤳𞤭𞤧𞤼𞤢𞤲𞤶𞤫 𞤯𞤭𞤯𞤭 𞤳𞤢𞤤𞤢.
 
𞤇𞤫𞥅 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤥𞤵𞤪𞤼𞤭⹁ 𞤩𞤫 𞤱𞤭𞤴𞤭 𞤩𞤫 𞤶𞤢𞤩𞥆𞤢𞤼𞤢𞥄 𞤯𞤵𞤥 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤴𞤭𞤥𞤩𞤫 𞤩𞤫𞤲 𞤩𞤵𞤪𞤭 𞤯𞤵𞥅𞤯𞤵𞤣𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤄𞤫𞤲𞤺𞤢𞤤𞤭𞥅𞤪𞤫 𞤲𞤣𞤫𞤲⹁ 𞤯𞤵𞤥 𞤳𞤮 𞤯𞤫𞤥𞤺𞤢𞤤 𞤬𞤵𞤯𞤲𞤢𞥄𞤺𞤫𞤴𞤢𞤲𞤳𞤮𞤱𞤢𞤤 𞤲𞤺𞤢𞤤 𞤩𞤵𞤪𞤭 𞤶𞤢𞥄𞤤𞤢𞥄𞤣𞤫. 𞤇𞤫 𞤱𞤭𞤴𞤭 𞤧𞤮 𞤼𞤢𞤱𞤭𞥅 𞤄𞤫𞤲𞤺𞤢𞤤𞤭𞥅𞤪𞤫 𞤲𞤣𞤫𞤲 𞤱𞤮𞤲𞤢𞤼𞤢𞥄 𞤯𞤫𞤥𞤺𞤢𞤤 𞤤𞤢𞥄𞤥𞤮𞤪𞤲𞤺𞤢𞤤⹁ 𞤦𞤫𞤼𞤫 𞤴𞤮 𞤲𞤺𞤢𞤤 𞤩𞤫𞤴𞤣𞤭𞤼𞤫 𞤫 𞤓𞤪𞤣𞤵𞥅𞤪𞤫 𞤲𞤣𞤫𞤲⹁ 𞤯𞤫 𞤯𞤭𞤯𞤭 𞤳𞤢𞤤𞤢 𞤯𞤫 𞤤𞤢𞥄𞤼𞤮𞥅 𞤯𞤥𞤲𞤯𞤫 𞤤𞤢𞥄𞤥𞤮𞤪𞤯𞤫.
 
𞤑𞤮 𞤧𞤢𞤪𞤮𞥅𞤱𞤮 𞤱𞤭𞤴𞤫𞤼𞤫𞥅𞤯𞤮 𞤁𞤭𞤪𞤫𞤲𞤣𞤢𞤪𞤢𞤲𞤢𞤬 𞤁𞤢𞤼𞥆𞤢⹁ 𞤢𞤣𞥆𞤵𞤲𞤮𞥅 𞤲𞤣𞤫𞤲 𞤫𞤩𞥆𞤮𞥅𞤪𞤫 𞤳𞤢 𞤧𞤢𞤪𞤭𞤪𞤣𞤵 𞤻𞤢𞤤𞤲𞤣𞤫 𞥒𞥓 𞤕𞤮𞤤𞤼𞤮 𞥑𞥙𞥔𞥘. 𞤑𞤮𞤲𞤮 𞤶𞤢𞥄𞤺𞤮𞤪𞤢𞤤 𞤆𞤢𞤳𞤭𞤧𞤼𞤢𞤲 𞤲𞤺𞤢𞤤 𞤶𞤢𞤩𞤢𞥄𞤤𞤭. 𞤊𞤭𞥅 𞤤𞤢𞤲𞤷𞤵𞤺𞤮𞤤 𞤣𞤭𞤤𞥆𞤢𞤲𞤯𞤫 𞤦𞤢𞤲𞤺𞤤𞤭𞥅𞤩𞤫 𞤩𞤫𞤲⹁ 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤼𞤮𞤽𞤭 𞤧𞤫𞤨𞥆𞤵𞤪𞤵 𞤫 𞤥𞤮𞥅𞤩𞤼𞤮𞤲’𞤣𞤭𞤪𞤮.
 
𞤇𞤢𞥄𞤱𞤼𞤭 𞤯𞤵𞤥⹁ 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤩𞤫𞤲 𞤳𞤢 𞤔𞤢𞥄𞤩𞤭𞥅𞤪𞤣𞤫 𞤁𞤀𞤑𞥆𞤀 𞤫 𞤲𞤣𞤫𞤪 𞤄𞤢𞤲𞤺𞤭𞤤𞤢𞤣𞤫𞤧 𞤬𞤵𞤯𞥆𞤭 𞤥𞤮𞥅𞤩𞤼𞤮𞤲’𞤣𞤭𞤪𞤫 𞤥𞤢𞤱𞤯𞤫 𞤳𞤢𞤻𞤵𞤲 𞤫 𞤧𞤫𞤨𞥆𞤵𞤪𞤵𞥅𞤶𞤭 𞤼𞤭𞥅𞤯𞤵𞤯𞤭. 𞤙𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞥑𞥙𞥕𞥒⹁ 𞤨𞤮𞤤𞤭𞥅𞤧𞤢𞥄𞤩𞤫 𞤆𞤢𞤳𞤭𞤧𞤼𞤢𞤲 𞤩𞤫𞤲 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤯𞤫 𞤫 𞤥𞤮𞥅𞤩𞤼𞤮𞤲’𞤣𞤭𞤪𞤫 𞤯𞤫𞤲⹁ 𞤴𞤭𞤥𞤩𞤫 𞤲𞤶𞤮𞤱𞤮 𞤱𞤢𞤪𞤢𞥄⹁ 𞤼𞤫𞥅𞤥𞤫𞤯𞥆𞤫 𞤦𞤢𞤪𞤥𞤭.
 
𞤘𞤭𞤤𞤢 𞤮𞤲𞤼𞤵𞤥𞤢⹁ 𞤄𞤫𞤲𞤺𞤢𞤤𞤭𞥅𞤩𞤫 𞤩𞤫𞤲 𞤱𞤢𞤯𞤭 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮⹁ 𞤻𞤢𞤤𞤢𞥄𞤲𞤣𞤫 𞤥𞤢𞥄𞤲𞤣𞤭𞤼𞤮𞤪𞤣𞤫 𞤱𞤢𞤪𞤢𞤲𞤮𞥅𞤩𞤫 𞤬𞤭𞥅 𞤴𞤮 𞤯𞤫𞤲𞤺𞤢𞤤 𞤥𞤵𞤵𞤲 𞤱𞤵𞥅𞤪𞤵. 𞤇𞤫𞥅 𞤥𞤢𞥄𞤴𞤵𞤲𞤮𞥅𞤩𞤫 𞤲𞤣𞤫𞤲 𞤻𞤢𞤤𞤲𞤣𞤫 𞤲𞤮 𞤥𞤢𞤸𞤢𞤲𞤢𞥄 𞤳𞤢𞤣𞤭 𞤧𞤮𞤴𞤪𞤵 𞤳𞤮 𞤩𞤫 𞤥𞤢𞥄𞤲𞤣𞤭𞤼𞤮𞤪𞤫𞥅 𞤫 𞤳𞤢 𞤩𞤫 𞤶𞤵𞥅𞤪𞤫𞥅.
 
𞤄𞤢𞤯𞤼𞤢𞤲𞤫 𞤯𞤵𞤥⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥘⹁ 𞤦𞤫𞤲𞤺𞤢𞤤𞤭𞥅𞤩𞤫 𞤯𞤭𞤯𞤮 𞤶𞤮𞥅𞤯𞤭𞥅𞤩𞤫 𞤑𞤢𞤲𞤢𞤣𞤢𞥄 𞤱𞤭𞤴𞤫𞤼𞤫𞥅𞤩𞤫 𞤈𞤢𞤬𞤭𞥅𞤹𞤵𞤤 𞤋𞤧𞤤𞤢𞥄𞤥 𞤫 𞤀𞤦𞤣𞤵𞤧𞥆𞤢𞤤𞤢𞥄𞤥⹁ 𞤱𞤭𞤲𞤣𞤭 𞤩𞤢𞤼𞤢𞥄𞤳𞤵𞤪𞤵 𞤲𞤫𞤤𞤣𞤭 𞤑𞤮𞤬𞤭 𞤀𞤲𞤢𞤲. 𞤊𞤫𞤱𞤲𞤣𞤮 𞤮𞤲𞤼𞤵𞤥𞤢⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤄𞤭𞤲𞤣𞤮 𞤃𞤢𞤱𞤯𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU – UNO) . 𞤇𞤫 𞤼𞤮𞤪𞤭𞥅 𞤥𞤮 𞤫 𞤲𞤣𞤫𞤪 𞤲𞤣𞤵𞤲 𞤩𞤢𞤼𞤢𞥄𞤳𞤵𞤪𞤵 𞤰𞤫𞤼𞥆𞤵𞤺𞤮𞤤 𞤨𞤫𞤸𞤫 𞤸𞤭𞤱𞤭𞤪𞤯𞤫 𞤯𞤫𞤥𞤯𞤫 𞤢𞤣𞤵𞤲𞤢 𞤯𞤫𞤲 𞤬𞤭𞥅 𞤱𞤮𞤼𞤢 𞤯𞤫 𞤥𞤵𞤤𞤵⹁ 𞤳𞤢𞤻𞤵𞤲 𞤫 𞤼𞤮𞤯𞥆𞤢𞤺𞤮𞤤 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞤳𞤮 𞤱𞤮𞤲𞤢 𞤶𞤵𞥅𞤤𞤣𞤫𞥅𞤪𞤫 𞤯𞤫𞤲𞤯𞤫 𞤥𞤵𞤴𞤲𞤢𞥄𞤯𞤫.
𞤐𞤣𞤫𞥅 𞤫𞤩𞥆𞤮𞥅𞤪𞤫 𞤈𞤢𞤬𞤭𞥅𞤹 𞤫 𞤀𞤦𞤣𞤵𞤧𞥆𞤢𞤤𞤢𞥄𞤥 𞤲𞤢𞥄𞤣𞤢𞥄 𞤼𞤢𞤸𞤮 𞤳𞤢 𞤧𞤢𞤪𞤭𞤪𞤣𞤵 𞤄𞤫𞤲𞤺𞤤𞤢𞤣𞤫𞤧. 𞤇𞤢𞥄𞤱𞤼𞤭 𞤯𞤵𞤥⹁ 𞤶𞤢𞥄𞤺𞤮𞤪𞤢𞤤 𞤄𞤫𞤲𞤺𞤤𞤢𞤣𞤫𞤧 𞤲𞤺𞤢𞤤 𞤢𞤪𞤣𞤭𞤲𞤭 𞤲𞤣𞤫 𞤳𞤢 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 𞤬𞤭𞥅 𞤘𞤢𞤲𞤣𞤢𞤤⹁ 𞤔𞤢𞤲𞤺𞤣𞤫 𞤫 𞤆𞤭𞤲𞤢𞤤 (UNESCO).
 
𞤉 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤷𞤢𞤨𞥆𞤢𞤲𞤯𞤫 𞤼𞤢𞤼𞤢𞤩𞤢𞤤 𞤋𞤲𞤫𞤧𞤳𞤮𞥅 𞤲𞤺𞤢𞤤⹁ 𞤱𞤢𞤯𞤵𞤲𞤮𞥅𞤲𞤺𞤢𞤤 𞤻𞤢𞤤𞤲𞤣𞤫 𞥑𞥗 𞤶𞤮𞤤𞤮 𞥑𞥙𞥙𞥙⹁ 𞤻𞤢𞤤𞤢𞥄𞤲𞤣𞤫 𞥒𞥑 𞤅𞤭𞥅𞤤𞤮 𞤣𞤫𞤲 𞤼𞤮𞤯𞥆𞤢𞥄 𞤳𞤮 𞤤𞤢𞥄𞤼𞤮 𞤻𞤢𞤤𞤢𞥄𞤲𞤣𞤫 𞤯𞤫𞤥𞤺𞤢𞤤 𞤥𞤵𞤴𞤲𞤢𞥄𞤲𞤺𞤢𞤤.
 
 
𞤑𞤮 𞤸𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑𞥙 𞤕𞤮𞤤𞤼𞤮 𞥒𞥐𞥒𞥓 𞤼𞤭𞤥𞥆𞤭 𞤣𞤢𞥄𞤳𞤢𞤺𞤮𞤤 𞤳𞤮𞤲𞤵 𞤊𞤢𞤪𞤢𞤲𞤧𞤭 𞤲𞤺𞤵𞤲 𞤫 𞤲𞤣𞤫𞤪 𞤤𞤫𞤴𞤣𞤭 𞤄𞤵𞤪𞤳𞤭𞤲𞤢 𞤲𞤣𞤭𞤲.
𞤉 𞤤𞤫𞤱𞤪𞤵 𞤅𞤭𞥅𞤤𞤮 𞤬𞤫𞤰𞥆𞤵𞤲’𞤣𞤵 𞤯𞤮𞤮⹁ 𞤤𞤢𞥄𞤥𞤵 𞤄𞤵𞤪𞤳𞤭𞤲𞤢 𞤲𞤺𞤵𞤲 𞤸𞤢𞤨𞥆𞤢𞤲𞥆𞤮 𞤊𞤢𞤪𞤢𞤲𞤧𞤭 𞤴𞤢𞤤𞤼𞤵𞤺𞤮𞤤 𞤄𞤵𞤪𞤳𞤭𞤲𞤢 𞤫 𞤲𞤣𞤫𞤪 𞤤𞤫𞤱𞤪𞤵.
𞤘𞤭𞤦𞤭 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫 𞤬𞤮𞤤𞥆𞤭 𞤆𞤮𞤤 𞤖𞤢𞤲𞤪𞤭 𞤁𞤢𞤥𞤭𞤦𞤢⹁ 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤲𞤺𞤢𞤤 𞤸𞤢𞤳𞥆𞤵𞤲’𞤣𞤫 𞤊𞤢𞤪𞤢𞤲𞤧𞤭 𞤫 𞤄𞤵𞤪𞤳𞤭𞤲𞤢 𞤊𞤢𞤧𞤮 𞤴𞤫𞥅𞤦𞤭𞤲𞤮 𞤬𞤮𞤼𞤢. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤯𞤵𞥅𞤯𞤵𞤩𞤫 𞤫 𞤦𞤵𞤪𞤳𞤭𞤲𞤢𞥄𞤩𞤫 𞤩𞤫𞤲 𞤲𞤮 𞤼𞤵𞥅𞤥𞤭 𞤊𞤢𞤪𞤢𞤲𞤧𞤭 𞤱𞤮𞤲𞤵𞤺𞤮𞤤 𞤧𞤢𞤦𞤵 𞤬𞤢𞥄 𞤳𞤵𞤤𞤦𞤮𞥅𞤩𞤫 𞤫 𞤶𞤭𞤸𞤢𞥄𞤣𞤮𞥅𞤩𞤫 𞤸𞤫𞤩𞤭 𞤣𞤮𞥅𞤤𞤫 𞤫 𞤲𞤣𞤫𞤪 𞤄𞤵𞤪𞤳𞤭𞤲𞤢 𞤬𞤭𞥅 𞤳𞤢𞤤𞤢 𞤊𞤢𞤪𞤢𞤲𞤧𞤭 𞤲𞤮 𞤶𞤮𞤺𞤭𞤲𞤮𞥅 𞤧𞤮𞥅𞤪𞤭𞥅𞤩𞤫 𞥔𞥐𞥐 𞤫 𞤲𞤣𞤫𞤪 𞤤𞤫𞤴𞤣𞤭 𞤄𞤵𞤪𞤳𞤭𞤲𞤢 𞤲𞤣𞤭𞤲. 𞤑𞤮𞤲𞤮 𞤫 𞤤𞤫𞤱𞤪𞤵 𞤅𞤭𞥅𞤤𞤮 𞤬𞤫𞤰𞥆𞤵𞤲’𞤣𞤵 𞤯𞤮𞤮⹁ 𞤤𞤢𞥄𞤥𞤩𞤫 𞤊𞤢𞤪𞤢𞤲𞤧𞤭 𞤩𞤫𞤲 𞤲𞤮𞤣𞥆𞤵𞤼𞤵𞤲𞤮 𞤴𞤢𞥄𞤳𞤮𞤪𞤢𞥄𞤯𞤮 𞤥𞤢𞤩𞥆𞤫 𞤮𞤲 𞤩𞤢𞥄𞤱𞤮 𞤄𞤵𞤪𞤳𞤭𞤲𞤢 𞤪𞤮𞤳𞥆𞤵𞤣𞤫 𞤩𞤫 𞤤𞤫𞤱𞤪𞤵 𞤲𞤺𞤢𞤥 𞤴𞤢𞤤𞤼𞤵𞤺𞤮𞤤 𞤫 𞤤𞤫𞤴𞤣𞤭 𞤥𞤢𞤩𞥆𞤫.
𞤍𞤵𞥅𞤯𞤵𞤩𞤫 𞤲𞤮 𞤧𞤭𞤳𞥆𞤭𞤼𞤭𞥅 𞤈𞤵𞥅𞤧𞤭𞤴𞤢 𞤼𞤢𞤱𞤫𞤺𞤮𞤤 𞤫 𞤧𞤢𞤦𞤭𞤲𞤩𞤫 𞤴𞤢𞤤𞤼𞤢𞤤 𞤊𞤢𞤪𞤢𞤲𞤧𞤭 𞤫 𞤲𞤣𞤫𞤪 𞤄𞤵𞤪𞤳𞤭𞤲𞤢. 𞤅𞤮 𞤯𞤵𞤥 𞤼𞤢𞤦𞤭𞤼𞤭𞥅 𞤳𞤮 𞤺𞤮𞥅𞤲𞤺𞤢⹁ 𞤸𞤢𞤪𞤢𞤴 𞤼𞤭𞤥𞥆𞤭𞥅 𞤤𞤫𞤴𞤯𞤫 𞤼𞤢𞤼𞤭 𞤫 𞤲𞤣𞤫𞤪 𞤀𞤬𞤪𞤭𞤳 𞤯𞤫 𞤈𞤵𞥅𞤧𞤭𞤴𞤢 𞤴𞤢𞤤𞤼𞤭𞤲𞤭 𞤊𞤢𞤪𞤢𞤲𞤧𞤭 𞤫 𞤥𞤵𞤵𞤲. 𞤍𞤫𞤲 𞤳𞤮 𞤘𞤫𞤲𞤣𞤭 𞤀𞤬𞤪𞤭𞤳 𞤕𞤢𞤳𞤢𞥄𞤪𞤭⹁ 𞤃𞤢𞤤𞤭 𞤫 𞤄𞤵𞤪𞤳𞤭𞤲𞤢.
𞤖𞤮𞥅𞤣𞤫𞤪𞤫 𞤊𞤢𞤪𞤢𞤲𞤧𞤭 𞤲𞤣𞤫𞤲 𞤲𞤮 𞤲𞤭𞤩𞥆𞤵𞤣𞤫 𞤬𞤮𞤼𞤢 𞤫 𞤲𞤣𞤫𞤪 𞤀𞤬𞤪𞤭𞤳.
𞤁𞤭𞤤𞥆𞤫 𞤤𞤫𞤴𞤣𞤭 𞤥𞤢𞤱𞤯𞤫 𞤲𞤮 𞤱𞤢𞤪𞤭 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥑𞥐𞥐𞥐 𞤫 𞤲𞤣𞤫𞤪 𞤤𞤫𞤴𞤣𞤭 𞤚𞤵𞤪𞤳𞤭𞥅 𞤲𞤣𞤭𞤲⹁ 𞤯𞤫 𞤱𞤢𞤪𞤭 𞤳𞤢𞤣𞤭 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥘𞥐𞥐 𞤫 𞤲𞤣𞤫𞤪 𞤤𞤫𞤴𞤣𞤭 𞤅𞤵𞥅𞤪𞤭𞤴𞤢 𞤲𞤣𞤭𞤲.


𞤑𞤮 𞤣𞤭𞤤𞥆𞤢𞤲𞤯𞤫 𞤯𞤭𞤯𞤭 𞤱𞤢𞤯𞤭. 𞤁𞤭𞤤𞥆𞤢𞤲𞤣𞤫 𞤢𞤪𞤢𞤲𞤫𞤪𞤫 𞤲𞤣𞤫 𞤼𞤭𞥅𞤯𞤫𞥅𞤲𞤣𞤭 𞥗.𞥘 𞤴𞤫𞤰𞤵𞤲𞤮 𞤼𞤵𞤥𞤦𞤮 𞤫 𞤬𞤵𞤯𞤲𞤢𞥄𞤲𞤺𞤫 𞤻𞤢𞥄𞤥𞤮 𞤚𞤵𞤪𞤳𞤭𞥅 𞤸𞤢𞥄 𞤸𞤫𞤱𞤼𞤮𞤴𞤭 𞤅𞤵𞥅𞤪𞤭𞤴𞤢 𞤫 𞤂𞤭𞤦𞤢𞤲 𞤦𞤭𞤥𞤦𞤭 𞤤𞤢𞤱 𞤸𞤢𞤲𞤣𞤫 𞤫 𞤀𞥄𞤩𞤵𞤲’𞤣𞤫 𞤱𞤢𞤤𞤲𞤣𞤫 𞥖 𞤕𞤮𞤤𞤼𞤮 𞥒𞥐𞥒𞥓. 𞤁𞤭𞤤𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤳𞤮 𞤻𞤢𞤤𞤮𞤪𞤥𞤢 𞤲𞤣𞤫 𞤴𞤫𞤰𞤭𞤪𞤭 𞤚𞤵𞤪𞤳𞤭𞥅. 𞤐𞤣𞤫 𞤼𞤭𞥅𞤯𞤵𞤲𞤮 𞤬𞤮𞤼𞤢 𞤳𞤢𞤴𞤪𞤫 𞤳𞤢𞤣𞤭⹁ 𞤧𞤢𞤦𞤵𞤲𞤢 𞤼𞤭𞥅𞤯𞤫𞥅𞤲𞤣𞤭 𞤥𞤢𞤴𞤪𞤫 𞤴𞤮𞤼𞥆𞤭𞤲𞤮 𞥘.𞥖.


𞤖𞤢𞥄 𞤶𞤮𞥅𞤲𞤭 𞤭𞤼𞥆𞤭𞤪𞤭 𞤥𞤢𞥄𞤴𞤵𞤩𞤫 𞤩𞤫𞤲 𞤢𞤲𞤣𞤢𞥄𞤳𞤢 𞤼𞤢𞤸𞤮 𞤧𞤢𞤦𞤵𞤲𞤢 𞤸𞤢𞥄 𞤶𞤮𞥅𞤲𞤭 𞤴𞤭𞤥𞤩𞤫 𞤦𞤵𞤴 𞤴𞤭𞥅𞤼𞤢𞥄𞤳𞤢 𞤼𞤢𞤸𞤮. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤢𞥄 𞤶𞤮𞥅𞤲𞤭 𞤥𞤢𞥄𞤴𞤵𞤩𞤫 𞤲𞤮 𞤧𞤮𞤪𞤼𞤫𞥅𞤣𞤫 𞤫 𞤤𞤫𞤴 𞤳𞤵𞤩𞤫𞥅𞤶𞤫 𞤴𞤮𞤱𞤼𞤮𞤲’𞤣𞤭𞤪𞤯𞤫.


𞤂𞤫𞤴𞤯𞤫 𞤸𞤫𞥅𞤱𞤵𞤯𞤫 𞤬𞤮𞤣𞤭𞥅 𞤬𞤢𞥄𞤦𞤢𞤺𞤮𞤤 𞤚𞤵𞤪𞤳𞤭𞥅 𞤫 𞤅𞤵𞥅𞤪𞤭𞤴𞤢 𞤦𞤢𞤯𞤼𞤢𞤲𞤫 𞤯𞤫𞥅 𞤣𞤭𞤤𞥆𞤫 𞤤𞤫𞤴𞤣𞤭.


𞤖𞤢𞤪𞤭 𞤱𞤢𞤲𞤮 𞤯𞤫𞥅 𞤣𞤭𞤤𞥆𞤫 𞤫 𞤼𞤭𞥅𞤯𞤵𞤣𞤫 𞤱𞤢𞤯𞤢𞥄𞤤𞤭 𞤚𞤵𞤪𞤳𞤭𞥅 𞤺𞤭𞤦𞤭 𞤲𞤣𞤫𞥅 𞤼𞤫𞥅𞤥𞤭𞤲𞤢𞤲𞤣𞤫 𞥒𞥑𞤩𞤫𞤪𞤫 𞤬𞤵𞤯𞥆𞤭. 𞤁𞤭𞤤𞥆𞤫𞤪𞤫 𞤼𞤭𞥅𞤯𞤵𞤲’𞤣𞤫 𞤱𞤢𞤴𞤪𞤭 𞤴𞤫𞤰𞤵𞤣𞤫 𞤚𞤵𞤪𞤳𞤭𞥅 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥙. 𞤌𞤲𞤼𞤵𞤥𞤢 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥑𞥘𞥐𞥐𞥐 𞤥𞤢𞥄𞤴𞤵𞤲𞤮.
𞤒𞤭𞥅𞤤𞤭𞤪𞤣𞤫 𞤄𞤉𞤐𞤒𞤀𞤃𞤋𞤐 𞤐𞤉𞤚𞤀𞤙𞤀𞤖𞤓⹁ 𞤢𞤪𞤣𞤮 𞤋𞤧𞤪𞤢𞥄𞤴𞤭𞥅𞤤𞤢 𞤮𞤲⹁ 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤤𞤫𞤧𞤣𞤭 𞤕𞤢𞥄𞤣 𞤲𞤣𞤭𞤲 𞤵𞤣𞥆𞤭𞤼𞤭𞥅 𞤴𞤢𞥄𞤳𞤮𞤪𞤣𞤫 𞤫 𞤤𞤫𞤴𞤣𞤭 𞤋𞤧𞤪𞤢𞥄𞤴𞤭𞥅𞤤𞤢 𞤲𞤣𞤭𞤲.


𞤐𞤺𞤢𞤤 𞤳𞤵𞤥𞤨𞤭𞤼𞤢𞤤 𞤴𞤢𞤤𞤼𞤭𞤲𞤢𞤲𞤮 𞤩𞤢𞥄𞤱𞤮 𞤃𞤀𞤖𞤀𞤃𞥆𞤀𞤁 𞤁𞤉𞤄𞤋⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤕𞤀𞤁 𞤲𞤣𞤭𞤲⹁ 𞤶𞤵𞥅𞤪𞤢𞥄𞤣𞤫 𞤋𞤅𞤈𞤀𞥄𞤒𞤋𞤂𞤀 𞤫 𞤐𞤔𞤫𞤧𞤤𞤢𞥄𞤪𞤫 𞤬𞤫𞤰𞥆𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥑 𞤕𞤌𞤂𞤚𞤌 𞥒𞥐𞥒𞥓.


𞤑𞤮 𞤫 𞥒𞥐𞥑𞥘 𞤋𞤁𞤈𞤋𞤅 𞤁𞤉𞤄𞤋⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤕𞤀𞤁 𞤮𞤲⹁ 𞤱𞤵𞥅𞤪𞤲𞤭𞤼𞤭 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤕𞤀𞤁 𞤫 𞤋𞤅𞤈𞤀𞥄𞤒𞤋𞥅𞤂𞤀. 𞤐𞤺𞤢𞤤 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤲𞤮 𞤼𞤢𞤰𞤢𞤲𞤮𞥅 𞤺𞤭𞤦𞤭 𞥑𞥙𞥗𞥘 𞤲𞤣𞤫 𞤐𞤶𞤵𞤩𞥆𞤵𞤣𞤭 𞤆𞤮𞤼𞥆𞤢𞤤 𞤀𞤬𞤪𞤭𞤳 (OUA-OAU) 𞤴𞤢𞤥𞤭𞤪𞤲𞤮𞥅 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤼𞤢𞤰𞤵𞤺𞤮𞤤 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤫 𞤋𞤧𞤪𞤢𞥄𞤴𞤭𞥅𞤤𞤢.


𞤖𞤭𞤼𞤢𞥄𞤲𞤣𞤫 𞤩𞤢𞥄𞤱𞤮 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭𞤼𞤢𞥄𞤣𞤫 𞤸𞤢𞤳𞥆𞤵𞤲’𞤣𞤫 𞤋𞤅𞤈𞤀𞥄𞤒𞤋𞥅𞤂𞤀 𞤫 𞤕𞤀𞤁⹁ 𞤐𞤉𞤚𞤀𞤙𞤀𞤖𞤓 𞤳𞤮𞤯𞤭𞤲𞤮 𞤫 𞤤𞤫𞤧𞤣𞤭 𞤕𞤀𞤁 𞤲𞤣𞤭𞤲⹁ 𞤯𞤵𞤥 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙. 𞤍𞤵𞤥 𞤼𞤭𞤳𞥆𞤭𞤲𞥆𞤮 𞤸𞤮𞥅𞤪𞤫𞥅𞤩𞤫 𞤆𞤀𞤂𞤉𞤅𞤚𞤋𞥅𞤐 𞤩𞤫𞤲 𞤬𞤮𞤼𞤢. 𞤇𞤫 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤸𞤮𞥅𞤪𞤫𞥅𞤩𞤫 𞤕𞤀𞤁 𞤩𞤫𞤲 𞤶𞤢𞤥𞤬𞤭𞤳𞤫 𞤩𞤫⹁ 𞤦𞤮𞤲𞥆𞤭𞤼𞤭𞥅 𞤬𞤭𞤩𞤪𞤫 𞤲𞤣𞤫 𞤤𞤫𞤴𞤯𞤫 𞤀𞥄𞤪𞤢𞥄𞤦𞤫𞥅𞤩𞤫 𞤩𞤫𞤲 𞤬𞤭𞤩𞤢𞤲𞥆𞤮𞥅 𞤆𞤀𞤂𞤉𞤅𞤚𞤋𞥅𞤐.


𞤘𞤭𞤦𞤭 𞤮𞤲𞤼𞤵𞤥𞤢 𞤤𞤫⹁ 𞤤𞤫𞤴𞤯𞤫 𞤀𞥄𞤪𞤢𞤦𞤵 𞤯𞤵𞥅𞤯𞤵𞤯𞥆𞤫 𞤼𞤢𞤦𞤭𞤲𞤼𞤭𞤲𞤭𞥅 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤫 𞤋𞤅𞤈𞤀𞥄𞤒𞤋𞥅𞤂𞤀. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤅𞤓𞤁𞤀𞤐⹁ 𞤉𞤃𞤋𞥅𞤈𞤀𞥄𞤔𞤋 𞤀𞥄𞤈𞤀𞤄𞤓 𞤖𞤀𞤏𞤚𞤓𞤍𞤋 𞤍𞤋𞤐 (𞤁𞤵𞤦𞤢𞤴)⹁ 𞤄𞤀𞤖𞤈𞤀𞤒𞤐⹁ 𞤃𞤀𞤈𞤌𞤑. 𞤀𞤣𞤮 𞤯𞤵𞤥 𞤲𞤮𞤲⹁ 𞤸𞤢𞤪𞤭 𞤋𞤅𞤈𞤀𞥄𞤒𞤋𞥅𞤂𞤀 𞤲𞤮 𞤸𞤵𞥅𞤱𞤮𞤲’𞤣𞤭𞤪𞤭 𞤫 𞤉𞤔𞤋𞤆𞤚 𞤳𞤢𞤻𞤵𞤲 𞤫 𞤔𞤌𞤈𞤁𞤀𞤐.


𞤑𞤮 𞤫 𞤐𞤢𞥄𞤧𞤢𞥄𞤲𞤣𞤫 𞤻𞤢𞤤𞤲𞤣𞤫 𞥒 𞤕𞤮𞤤𞤼𞤮 𞥒𞥐𞥒𞥓⹁ 𞤕𞤀𞤁 𞤵𞤣𞥆𞤭𞤼𞤭 𞤴𞤢𞥄𞤳𞤮𞤪𞤣𞤫 𞤥𞤵𞥅𞤯𞤵𞤲 𞤲𞤣𞤫𞤲 𞤫 𞤲𞤣𞤫𞤪 𞤚𞤀𞤂-𞤀𞤄𞤋𞥅𞤄𞤀⹁ 𞤤𞤢𞥄𞤥𞤮𞤪𞤣𞤫 𞤋𞤅𞤈𞤀𞥄𞤒𞤋𞥅𞤂𞤀 𞤲𞤣𞤫𞤲. 𞤁𞤉𞤄𞤋𞥅 𞤉 𞤐𞤉𞤚𞤀𞤙𞤀𞤖𞤓 𞤼𞤢𞤱𞤢𞤲𞤮 𞤵𞤣𞥆𞤭𞤼𞤢𞤤 𞤲𞤺𞤢𞤤.
𞤀𞤈𞤔𞤀𞤐𞤚𞤋𞤐𞤀 🇦🇷 𞥓 – 𞥐 🇭🇷 𞤑𞤌𞤈𞤌𞤏𞤀𞤅𞤋 𞤑𞤮 𞤼𞤭𞤶𞥆𞤢𞤲𞤮𞥅 𞤳𞤮𞤲 𞤼𞤵𞤤𞤼𞤢𞥄𞤤𞤭. 𞤊𞤭𞥅 𞤳𞤢𞤤𞤢 𞤦𞤵𞤴 𞤲𞤮 𞤶𞤮𞤺𞤢𞤲𞤭𞤲𞤮𞥅 𞤑𞤌𞤈𞤌𞤏𞤀𞤅𞤋 𞤼𞤢𞤥𞤢𞤱𞤵 𞤩𞤢𞥄𞤱𞤮 𞤩𞤫 𞤴𞤢𞤤𞤼𞤭𞤲𞤣𞤫 𞤄𞤀𞤈𞤀𞤅𞤋𞤂⹁ 𞤶𞤢𞤳𞤢 𞤸𞤢𞤪𞤭 𞤩𞤫 𞤬𞤮𞤼𞥆𞤢𞥄𞤤𞤭 𞤱𞤮𞤲𞤭 𞤫 𞤩𞤵𞤪𞤵𞤩𞤫 𞤩𞤫. 𞤉 𞤥𞤢𞤱𞤦𞤢𞥄𞤪𞤫 𞥑𞥓 𞤦𞤮𞤱𞤼𞤮 𞥒𞥐𞥒𞥒⹁ 𞤩𞤫 𞤬𞤮𞤼𞥆𞤵𞤲𞤮 𞤫 𞤀𞤈𞤔𞤀𞤐𞤚𞤋𞤐𞤀⹁ 𞤳𞤭𞤨𞥆𞤮𞤤 𞤃𞤉𞤅𞤋 𞤲𞤺𞤮𞤤⹁ 𞤩𞤫𞤲 𞤨𞤭𞤴𞤭 𞤩𞤫 𞤨𞤭𞤺𞥆𞤢𞤤 𞤲𞤺𞤢𞤤 𞤩𞤫 𞤴𞤢𞥄𞤱𞤢𞤼𞤢𞥄 𞤴𞤫𞤶𞥆𞤵𞤼𞤵𞤣𞤫. 𞤑𞤮 𞤳𞤵𞥅𞤤𞤫 𞥓 𞤀𞤈𞤔𞤀𞤐𞤚𞤋𞤐𞤀 𞤱𞤢𞤯𞤭 𞤩𞤫. 𞤉 𞤸𞤭𞤲𞤮 𞤤𞤫⹁ 𞤑𞤌𞤈𞤌𞤏𞤀𞤅𞤋 𞤲𞤮 𞤼𞤢𞤱𞤢𞤲𞤮𞥅 𞤫 𞤳𞤭𞤨𞥆𞤭 𞤩𞤵𞤪𞤢𞤲𞤮𞥅𞤯𞤭 𞤸𞤮𞥅𞤤𞤮𞤪𞤫𞥅𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮.𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥓 𞤃𞤉𞤅𞤋 𞤵𞤣𞥆𞤭𞤼𞤭 𞤳𞤵𞥅𞤤𞤫 𞤯𞤫𞤲 𞤲𞤣𞤫 𞤮 𞤴𞤫𞤯𞤢𞤲𞤮𞥅 𞤤𞤢𞤼𞤫𞤪𞤫 𞤩𞤢𞥄𞤱𞤮 𞤂𞤋𞤏𞤀𞤑𞤌𞤜𞤋𞤕⹁ 𞤸𞤭𞤱𞤮𞥅𞤱𞤮 𞤑𞤌𞤈𞤌𞤏𞤀𞤅𞤋 𞤮𞤲 𞤦𞤵𞤩𞥆𞤢𞥄𞤣𞤫 𞤀𞤂𞤜𞤀𞤈𞤉𞤅. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥓𞥙⹁ 𞤀𞤂𞤜𞤀𞤈𞤉𞤅 𞤯𞤭𞤯𞤥𞤭𞤼𞤭. 𞤑𞤮 𞤸𞤮𞥅𞤪𞤫 𞤯𞤫𞤲 𞤳𞤵𞥅𞤤𞤫 𞤯𞤭𞤯𞤭 𞤩𞤫 𞤸𞤮𞤥𞤦𞤭𞤪𞤭 𞤬𞤫𞤷𞥆𞤫𞤪𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲. 𞤇𞤢𞤴𞤼𞤭 𞤩𞤫 𞤪𞤵𞤼𞥆𞤭𞤳𞤫⹁ 𞤀𞤂𞤜𞤀𞤈𞤉𞤅 𞤼𞤢𞤼𞤥𞤭𞤼𞤢𞤲𞤭 𞤀𞤈𞤔𞤀𞤐𞤚𞤋𞤐𞤀 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥙. 𞤑𞤮 𞤮𞤲𞤼𞤵𞤥𞤢 𞤑𞤮𞤪𞤮𞤱𞤢𞤧𞤭𞥅𞤩𞤫 𞤩𞤫𞤲 𞤼𞤢𞤰𞤭𞥅. 𞤇𞤫 𞤫𞤼𞤭𞤲𞤮 𞤳𞤮𞤲𞤮 𞤩𞤫 𞤱𞤢𞥄𞤱𞤢𞤤𞤭. 𞤑𞤢 𞤃𞤉𞤅𞤋 𞤲𞤢𞥄𞤣𞤵𞤲𞤮𞥅 𞤤𞤢𞤼𞤫𞤪𞤫 𞤲𞤣𞤫𞤲⹁ 𞤫𞤩𞥆𞤮𞥅𞤶𞤫 𞤑𞤌𞤈𞤌𞤏𞤀𞤅𞤋 𞤯𞤫𞤲 𞤬𞤮𞤨 𞤶𞤭𞥅𞤩𞤮𞤪𞤭 𞤩𞤫.𞤑𞤮 𞤸𞤭𞤳𞥆𞤢 𞤯𞤮𞥅 𞤼𞤭𞤥𞥆𞤢𞤼𞤢 𞤤𞤢𞥄𞤦𞤭 𞤶𞤫𞥅𞤺𞤮𞤮 𞤀𞤈𞤔𞤀𞤐𞤚𞤋𞤐𞤀 𞤲𞤮 𞤼𞤢𞤱𞤫𞥅𞤣𞤫 𞤫 𞤼𞤭𞤥𞥆𞤢𞤤 𞤬𞤮𞥅𞤤𞤮𞤼𞤭𞤪𞤮 𞤬𞤭𞥅 𞤬𞤫𞤤𞤺𞤮 𞤢𞤣𞤵𞤲𞤢𞤴𞤢𞤲𞤳𞤮𞤱𞤮 𞤲𞤺𞤮𞤲. 𞤉 𞤲𞤣𞤫𞤪 𞤤𞤢𞥄𞤦𞤭 𞤶𞤮𞤱𞤭 𞤯𞤭 𞤩𞤫 𞤬𞤭𞤶𞤭 𞤯𞤭𞤲 𞤼𞤢𞤸𞤮⹁ 𞤑𞤭𞤨𞥆𞤮𞤤 𞤀𞤈𞤔𞤀𞤐𞤚𞤋𞤐𞤀 𞤰𞤫𞤼𞥆𞤭𞥅 𞤬𞤫𞤤𞤺𞤮 𞤲𞤺𞤮𞤲 𞤤𞤢𞥄𞤦𞤭 𞤯𞤭𞤯𞤭. 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥗𞥘 𞤴𞤫𞥅𞤧𞤮 𞤖𞤌𞤂𞤀𞤐𞤁 𞤲𞤣𞤫 𞤩𞤫 𞤱𞤫𞥅𞤪𞤲𞤵𞤲𞤮𞥅 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲. 𞤍𞤭𞤯𞤢𞤩𞤵𞤲 𞤯𞤵𞤲 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥖 𞤲𞤣𞤫 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤱𞤢𞤯𞤵𞤲𞤮𞥅 𞤃𞤉𞤑𞤅𞤋𞤑𞤌. 𞤌𞤲𞤼𞤵𞤥𞤢 𞤔𞤌𞤘𞤌 𞤃𞤀𞤈𞤀𞤁𞤌𞤐𞤀 𞤱𞤢𞤤𞥆𞤭 𞤀𞤈𞤔𞤀𞤐𞤚𞤋𞤐𞤀 𞤨𞤭𞤴𞤵𞤺𞤮𞤤 𞤀𞤂𞤃𞤀𞤙 𞤖𞤋𞤈𞤐𞤀 𞤳𞤵𞥅𞤤𞤫 𞤼𞤢𞤼𞤭 𞤩𞤫𞤲 𞤱𞤵𞤪𞤼𞤭 𞤯𞤭𞤯𞤭. 𞤘𞤢𞥄𞤴𞤭 𞤯𞤭𞥅 𞤤𞤢𞥄𞤦𞤭 𞤯𞤭𞤯𞤭 𞤯𞤮𞤮⹁ 𞤀𞤈𞤔𞤀𞤐𞤚𞤋𞤐𞤀 𞤬𞤭𞤶𞤭𞥅 𞤳𞤢𞤣𞤭 𞤼𞤭𞤥𞥆𞤫 𞤼𞤢𞤼𞤭 𞤳𞤮𞤲𞤮 𞤩𞤫 𞤬𞤮𞥅𞤤𞤢𞥄.𞤓𞤪𞤵𞤺𞤵𞤱𞤫 𞤨𞤭𞤴𞤵𞤲𞤮 𞤩𞤫 𞤳𞤢 𞤼𞤭𞤥𞥆𞤢𞤤 𞤸𞤭𞤼𞤢𞥄𞤲𞤣𞤫 𞥑𞥙𞥓𞥐⹁ 𞤫 𞥑𞥙𞥙𞥐⹁ 𞤀𞤂𞤃𞤀𞤙 𞤨𞤭𞤴𞤭 𞤩𞤫 𞤳𞤢𞤣𞤭 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔.𞤃𞤉𞤅𞤋 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤮 𞤬𞤭𞤶𞤭𞤼𞤢𞤼𞤢𞥄 𞤫 𞤬𞤮𞥅𞤤𞤮𞤼𞤭𞤪𞤮 𞤬𞤭𞥅 𞤬𞤫𞤤𞤺𞤮 𞤢𞤣𞤵𞤲𞤢𞤴𞤢𞤲𞤳𞤮𞤱𞤮 𞤲𞤺𞤮𞤲 𞤩𞤢𞥄𞤱𞤮 𞤸𞤭𞤳𞥆𞤢 𞤬𞤭𞥅 𞤳𞤢𞤤𞤢 𞤸𞤢𞤪𞤭 𞤮 𞤸𞤢𞥄𞤤𞤭𞥅𞤲𞤮 𞤯𞤵𞤲 𞤳𞤮𞤲𞤮 𞤮 𞤬𞤭𞤪𞤼𞤭. 𞤊𞤀𞤈𞤀𞤐𞤅𞤋 🇫🇷 𞥒 – 𞥐 🇲🇦 𞤃𞤀𞤈𞤌𞤑𞤊𞤀𞤈𞤀𞤐𞤅𞤋 𞤼𞤢𞤱𞤼𞤭𞥅 𞤀𞤈𞤔𞤀𞤐𞤚𞤋𞤐𞤀 𞤳𞤢 𞤼𞤭𞤥𞥆𞤮𞥅𞤣𞤫 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤢𞤣𞤵𞤲𞤢𞤴𞤢𞤲𞤳𞤮𞤱𞤮 𞤲𞤺𞤮𞤲.𞤑𞤮 𞤴𞤫𞤤𞤢 𞤀𞤬𞤪𞤭𞤳𞤲𞤢𞥄𞤩𞤫 𞤫 𞤢𞥄𞤪𞤢𞤦𞤫𞥅𞤩𞤫 𞤯𞤵𞥅𞤯𞤵𞤩𞤫⹁ 𞤊𞤀𞤈𞤀𞤐𞤅𞤋 𞤦𞤮𞤲𞥆𞤭𞤼𞤭 𞤲𞤣𞤫 𞤩𞤫 𞤨𞤭𞤴𞤵𞤲𞤮𞥅 𞤃𞤀𞤈𞤌𞤑 𞤬𞤭𞥅 𞤲𞤮 𞤩𞤫 𞤬𞤫𞤰𞥆𞤭𞤪𞤢. 𞤑𞤌 𞤳𞤵𞥅𞤤𞤫 𞤯𞤭𞤯𞤭 𞤩𞤫 𞤨𞤭𞤴𞤭𞤪𞤭 𞤩𞤫 𞤳𞤢 𞤬𞤭𞤶𞤭𞤪𞤣𞤫 𞤀𞤂 𞤄𞤀𞤒𞤚 𞤅𞤚𞤉𞤁𞤋𞤒𞤌𞤃.𞤃𞤀𞤈𞤌𞤑 𞤫𞤼𞤭𞤲𞤮 𞤤𞤫 𞤬𞤮𞤼𞤢⹁ 𞤩𞤫 𞤱𞤮𞥅𞤨𞤭 𞤳𞤵𞥅𞤤𞤫 𞤯𞤵𞥅𞤯𞤵𞤯𞤫 𞤫 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤳𞤮 𞤳𞤢𞤥𞤩𞤫 𞤩𞤵𞤪𞤵𞤲𞤮𞥅 𞤬𞤭𞤶𞤵𞤣𞤫. 𞥖𞥐 𞤫 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤫⹁ 𞤳𞤮 𞤳𞤢𞤥𞤩𞤫 𞤶𞤮𞤺𞤭𞤲𞤮𞥅 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤑𞤮𞤲𞤮⹁ 𞤩𞤫 𞤼𞤢𞤱𞤵𞤲𞤮 𞤩𞤢𞥄𞤱𞤮𞥅𞤩𞤫 𞤊𞤢𞤪𞤢𞤲𞤧𞤭 𞤩𞤫𞤲 𞤲𞤮 𞤳𞤫𞤤𞤯𞤭. 𞤚𞤢𞤱𞤭 𞤳𞤢𞤣𞤭⹁ 𞤊𞤀𞤈𞤀𞤐𞤅𞤋 𞤲𞤮 𞤩𞤵𞤪𞤭 𞤩𞤫 𞤰𞤮𞤴𞤪𞤫 𞤫 𞤰𞤢𞤰𞥆𞤢𞤲𞤣𞤫 𞤬𞤭𞤶𞤮 𞤲𞤺𞤮𞤲 𞤧𞤢𞤦𞤵𞤲𞤢 𞤸𞤭𞤩𞤫 𞤩𞤵𞤪𞤭 𞤃𞤀𞤈𞤌𞤑 𞤱𞤮𞥅𞤱𞤼𞤵𞤺𞤮𞤤 𞤼𞤢𞤱𞤫𞥅𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮.𞤊𞤭𞤶𞤮 𞤲𞤺𞤮𞤲 𞤬𞤵𞤯𞥆𞤭 𞤼𞤵𞤲⹁ 𞤊𞤀𞤈𞤀𞤐𞤅𞤋 𞤸𞤫𞤩𞤭 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕. 𞤑𞤮 𞤖𞤉𞤈𞤐𞤀𞤐𞤁𞤉𞤅 𞤲𞤢𞥄𞤣𞤢𞤲𞤭 𞤩𞤫 𞤲𞤺𞤢𞤤. 𞤑𞤌𞤂𞤌 𞤃𞤓𞤖𞤀𞤐𞤋 𞤯𞤭𞤯𞤥𞤭𞤼𞤢𞤲𞤭 𞤊𞤀𞤈𞤀𞤐𞤅𞤋 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥙 𞤸𞤢𞤪𞤭 𞤮𞤥𞤮 𞤲𞤢𞥄𞤼𞤭 𞤤𞤮𞤲𞤼𞤮 𞤓𞤅𞤃𞤀𞥄𞤐 𞤁𞤉𞤃𞤄𞤉𞤂𞤉 𞤸𞤢𞤴 𞤼𞤭𞤥𞥆𞤢𞤤𞤭 𞤸𞤮𞤶𞤮𞤥𞤢𞥄𞤶𞤫 𞤯𞤭𞤯𞤭.𞤑𞤮 𞤫 𞤤𞤢𞤼𞥆𞤮 𞤥𞤵𞤤𞥆𞤫𞤪𞤫 𞤼𞤢𞤲⹁ 𞤴𞤭𞤫𞤼𞤫𞥅 𞤳𞤢 𞤲𞤣𞤮𞤲𞤼𞤮𞥅𞤪𞤭 𞤨𞤭𞤴𞤭 𞤲𞤺𞤢𞤴𞤵𞥅𞤶𞤭. 𞤊𞤫𞤱𞤲𞤣𞤮 𞤯𞤮𞥅 𞤳𞤮 𞤊𞤀𞤈𞤀𞤐𞤅𞤋 𞤶𞤮𞤺𞤭𞥅 𞤬𞤫𞤤𞤺𞤮 𞤲𞤺𞤮𞤲. 𞤲𞤢𞤲𞤣𞤭 𞤩𞤫 𞤬𞤢𞥄𞤤𞤢 𞤸𞤮𞥅𞤼𞤵𞤣𞤵𞤣𞤫 𞤫 𞤥𞤢𞤺𞥆𞤮 𞤧𞤭 𞤀𞤈𞤔𞤀𞤐𞤚𞤋𞤐𞤀 𞤢𞤷𞥆𞤭𞥅. 𞤑𞤢𞤥𞤩𞤫 𞤯𞤮𞥅 𞤯𞤭𞤯𞤮⹁ 𞤸𞤭𞤩𞤫 𞤬𞤮𞤼𞤢 𞤫 𞤰𞤫𞤼𞥆𞤵𞤺𞤮𞤤 𞤬𞤫𞤤𞤺𞤮 𞤧𞤢𞤦𞤵𞤲𞤢 𞤥𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤰𞤫𞤼𞥆𞤭𞥅 𞤤𞤢𞥄𞤦𞤭 𞤯𞤭𞤯𞤵. 𞤑𞤮 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥘 𞤊𞤀𞤈𞤀𞤐𞤅𞤋 𞤰𞤫𞤼𞥆𞤭 𞤬𞤫𞤤𞤺𞤮 𞤲𞤺𞤮𞤲 𞤳𞤢 𞤢𞤪𞤢𞤲𞤵𞤲 𞤲𞤣𞤫 𞤩𞤫 𞤨𞤭𞤴𞤵𞤲𞤮𞥅 𞤄𞤀𞤈𞤀𞤅𞤋𞤂 𞤳𞤢 𞤼𞤭𞤥𞥆𞤢𞤤 𞤳𞤵𞥅𞤤𞤫 𞤼𞤢𞤼𞤭.𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥘 𞤩𞤫 𞤰𞤫𞤼𞥆𞤭 𞤯𞤭𞤯𞤢𞤩𞤵𞤲 𞤲𞤣𞤫 𞤩𞤫 𞤬𞤮𞤼𞥆𞤵𞤲𞤮𞥅 𞤫 𞤑𞤌𞤈𞤌𞤏𞤀𞤅𞤋 𞤳𞤢 𞤼𞤭𞤥𞥆𞤢𞤤. 𞤇𞤫 𞤨𞤭𞤴𞤭 𞤩𞤫𞤲 𞤳𞤵𞥅𞤤𞤫 𞤲𞤢𞤴𞤭 𞤭𞤼𞥆𞤭 𞤯𞤭𞤯𞤭 .𞤉 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤑𞤀𞤚𞤀𞤈 𞤸𞤭𞤳𞤢𞥄 𞤲𞤮 𞤸𞤫𞤣𞥆𞤭𞥅 𞤬𞤭𞤶𞤢𞤲𞤯𞤫 𞤯𞤭𞤯𞤭. 𞤉 𞤖𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥗 𞤄𞤮𞤱𞤼𞤮⹁ 𞤃𞤀𞤈𞤌𞤑 𞤫 𞤑𞤌𞤚𞤌𞤏𞤀𞤅𞤋 𞤬𞤭𞤶𞤢𞤴 𞤬𞤭𞥅 𞤣𞤢𞤪𞤲𞤣𞤫 𞤼𞤢𞤼𞤢𞤩𞤫𞤪𞤫 𞤲𞤣𞤫𞤲. 𞤖𞤢𞤪𞤭 𞤩𞤫 𞤬𞤮𞤼𞥆𞤭𞥅𞤲𞤮 𞤳𞤢 𞤬𞤭𞤶𞤮 𞤣𞤫𞤲𞤼𞤫⹁ 𞤩𞤫 𞤧𞤫𞥅𞤣𞤭 𞤸𞤮𞥅𞤪𞤫 𞤩𞤮𞤤𞤢𞤤.𞤑𞤮 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑𞥘 𞤄𞤮𞤱𞤼𞤮⹁ 𞤢𞤲𞤣𞤫𞤲𞤼𞤫𞤲 𞤸𞤢𞤳𞥆𞤵𞤲’𞤣𞤫 𞤐𞤄𞤀𞤆𞤉 𞤫 𞤃𞤉𞤅𞤋 𞤳𞤮 𞤸𞤮𞤥𞤦𞤮 𞤩𞤢𞤥𞤼𞤢𞤼𞤢 𞤬𞤫𞤤𞤺𞤮 𞤲𞤺𞤮𞤲.
𞤑𞤮 𞤸𞤮𞥅𞤪𞤫𞥅𞤩𞤫 𞤤𞤫𞤴𞤯𞤫 𞤀𞤬𞤪𞤭𞤳 𞥔𞥙 𞤱𞤮𞤲𞤭 𞤳𞤮 𞤔𞤮 𞤄𞤢𞤴𞤣𞤫𞤲⹁ 𞤸𞤮𞥅𞤪𞤫𞥅𞤶𞤮 𞤀𞤥𞤫𞤪𞤭𞤳 𞤮𞤲⹁ 𞤼𞤮𞥅𞤤𞤲𞤭 𞤳𞤢 𞤤𞤢𞤥𞤮𞤪𞤣𞤫 𞤏𞤢𞥃𞤭𞤲𞤼𞤮𞤲 𞤬𞤭𞥅 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤀𞤥𞤫𞤪𞤭𞤳 𞤫 𞤤𞤫𞤴𞤯𞤫 𞤀𞤊𞤪𞤭𞤳 𞤯𞤫𞤲𞤣𞤫 𞤀𞤥𞤫𞤪𞤭𞤳 𞤫 𞤤𞤫𞤴𞤯𞤫 𞤀𞤊𞤪𞤭𞤳 𞤯𞤫𞤲.
𞤑𞤮 𞤄𞤢𞤪𞤢𞤳 𞤌𞤦𞤢𞤥𞤢 𞤱𞤮𞤲𞤭 𞤢𞤪𞤢𞤲𞤮 𞤫 𞤬𞤵𞤯𞥆𞤢𞤺𞤮𞤤 𞤲𞤺𞤢𞥄𞤤 𞤼𞤵𞤥𞤦𞤮𞥋𞤣𞤭𞤪𞤢𞤤 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔. 𞤑𞤮 𞤦𞤢𞤯𞤼𞤢𞤲𞤫 𞤴𞤭𞥅𞤤𞤮 𞤲𞤺𞤮 𞤮 𞤱𞤢𞤯𞤵𞤲𞤮𞥅 𞤀𞤬𞤪𞤭𞤳 𞤫 𞥒𞥐𞥑𞥓⹁ 𞤮 𞤬𞤮𞤣𞤵𞤲𞤮𞥅 𞤼𞤵𞤥𞤦𞤮𞤲𞥋𞤣𞤭𞤪𞤺𞤮𞤤 𞤫 𞤸𞤮𞥅𞤪𞤫𞥅𞤩𞤫 𞤀𞤬𞤪𞤭𞤳 𞤩𞤫𞤲 𞤬𞤭𞥅 𞤴𞤮 𞤢𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤩𞤫𞤲 𞤸𞤫𞤩𞤵 𞤤𞤭𞤣𞥆𞤵 𞤕𞤢𞤴𞤲𞤢 𞤫 𞤲𞤣𞤫𞤪 𞤀𞤬𞤪𞤭𞤳. 𞤑𞤮 𞤮𞤲𞤼𞤵𞤥𞤢 𞤮 𞤱𞤭𞤴𞤵𞤲𞤮𞥅 𞤱𞤮𞤲𞤣𞤫𞤥𞤢 𞤲𞤢𞥄𞤼𞤵𞤺𞤮𞤤 𞤶𞤢𞤱𞤤𞤫 𞤶𞤢𞤲𞤢𞤲𞤫 𞤫 𞤲𞤣𞤫𞤪 𞤀𞤬𞤪𞤭𞤳⹁ 𞤳𞤮 𞤸𞤵𞥅𞤲𞤣𞤫 𞤥𞤮𞤰𞥆𞤵𞤲𞥋𞤣𞤫⹁ 𞤳𞤮𞤲𞤮 𞤳𞤮 𞤧𞤭 𞤼𞤢𞤱𞤭𞥅 𞤱𞤮𞤲𞤢𞥄 𞤸𞤵𞥅𞤼𞤮𞤪𞤼𞤫𞥅𞤯𞤫 𞤲𞤺𞤢𞤥 𞤴𞤢𞤤𞤼𞤭𞤲𞤺𞤮𞤤 𞤲𞤺𞤢𞤤𞤵𞥅𞤶𞤭 𞤀𞤬𞤪𞤭𞤳 𞤯𞤭𞤲. 𞤌 𞤱𞤭𞤴𞤭 𞤱𞤮𞤼𞤢 𞤢𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤶𞤢𞤩𞤵 𞤤𞤢𞥄𞤱𞤭 𞤱𞤮𞤲𞤢𞥄𞤯𞤭 𞤯𞤭𞤲 𞤢𞤧𞤫𞥅𞤣𞤫 𞤭𞤱𞤢 𞤳𞤮 𞤮𞥅𞤺𞤭𞤪𞤯𞤫 𞤬𞤫𞤱𞤲𞤢 𞤳𞤢 𞤣𞤢𞤪𞤮𞤪𞤯𞤫 𞤤𞤢𞥄𞤯𞤫 𞤬𞤭𞥅 𞤕𞤢𞤴𞤲𞤢.
𞤚𞤵𞤥𞤦𞤮𞤲𞥋𞤣𞤭𞤪𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤⹁ 𞤳𞤮 𞤺𞤭𞤤𞤢 𞤻𞤢𞤤𞤲𞤣𞤫 𞥔 𞤸𞤢𞥄 𞤻𞤢𞤤𞤲𞤣𞤫 𞥖 𞤔𞤵𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔 𞤲𞤺𞤢𞤤 𞤱𞤢𞤯𞤭. 𞤑𞤮𞤲𞤮 𞤲𞤣𞤫 𞤁𞤮𞤲𞤢𞤤 𞤚𞤪𞤮𞤥𞤨 𞤤𞤮𞤲𞤼𞤭𞤲𞤮𞥅 𞤌𞤦𞤢𞤥𞤢 𞤸𞤮𞥅𞤪𞤫 𞤀𞤥𞤫𞤪𞤭𞤳⹁ 𞤲𞤺𞤢𞤤 𞤯𞤭𞤯𞤥𞤭𞤼𞤢𞥄𞤲𞤮.
𞤐𞤺𞤢𞥄𞤤 𞤼𞤵𞤥𞤦𞤮𞤲𞤣𞤭𞤪𞤢𞤤 𞤸𞤭𞤳𞥆𞤢 𞤲𞤮 𞤧𞤢𞥄𞤼𞤭𞤲𞤭 𞤤𞤫𞤴𞤯𞤫 𞤀𞤬𞤪𞤭𞤳 𞥔𞥙. 𞤑𞤮𞤲𞤮 𞤤𞤫𞤴𞤯𞤫 𞤳𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤱𞤢𞤴𞤤𞤼𞤭𞤼𞤭 𞤤𞤢𞥄𞤥𞤵 𞤲𞤺𞤵𞤲 𞤷𞤢𞥄𞤼𞤢𞥄𞤳𞤢 𞤱𞤢𞤲𞤮 𞤘𞤭𞤲𞤫⹁ 𞤃𞤢𞤤𞤭 𞤫 𞤄𞤵𞤪𞤳𞤭𞤲𞤢. 𞤐𞤮 𞤼𞤢𞤱𞤼𞤭 𞤯𞤫𞤲 𞤳𞤢𞤣𞤭 𞤫 𞤼𞤵𞤤𞤼𞤵𞤺𞤮𞤤 𞤶𞤮𞤲𞤣𞤫 𞤲𞤣𞤫𞤲 𞤅𞤵𞤣𞤢𞤲 𞤫 𞤉𞤪𞤭𞤼𞤫𞤪𞤫.
𞤑𞤮 𞤑𞤢𞤥𞤢𞤤𞤢 𞤖𞤢𞤪𞤭𞤧⹁ 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤤𞤫𞤴𞤧𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲 𞤱𞤮𞤲𞤭 𞤳𞤮 𞤵𞤣𞥆𞤭𞤼𞤭 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤸𞤢𞤲𞤳𞤭 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑𞥓 𞤄𞤮𞤱𞤼𞤮 𞥒𞥐𞥒𞥒. 𞤌 𞤴𞤫𞤱𞤼𞤭 𞤸𞤮𞥅𞤪𞤫 𞤀𞤬𞤪𞤭𞤳𞤲𞤢𞥄𞤩𞤫 𞤴𞤢𞤤𞤼𞤵𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤧𞤵𞤳𞤢𞥄𞤩𞤫 𞤀𞤬𞤪𞤭𞤳 𞤱𞤮𞤲𞤵𞤩𞤫 𞤢𞤪𞤣𞤢𞥄𞤣𞤫 𞤥𞤵𞤪𞤢𞥄𞤯𞤭 𞤫 𞤲𞤣𞤫𞤪 𞤀𞤬𞤪𞤭𞤳. 𞤑𞤮 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤄𞤢𞤴𞤣𞤫𞤲 𞤱𞤢𞤯𞤢𞤼𞤢 𞤴𞤫𞤱𞤼𞤫𞤪𞤫.
𞤊𞤢𞥄𞤲𞤣𞤢𞥄𞤪𞤫 𞤲𞤺𞤢𞥄𞤤 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤳𞤮 𞤸𞤫𞥅𞤯𞤭𞤲𞤼𞤭𞤲𞤺𞤮𞤤 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤀𞤥𞤫𞤪𞤭𞤳 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲.
𞤐𞤮 𞤼𞤭𞤶𞥆𞤢𞥄 𞤳𞤢 𞤼𞤫𞥅𞤥𞤭𞤲𞤢𞤲𞤣𞤫 𞤧𞤢𞥄𞤼𞤭𞥅𞤲𞤣𞤫 𞤲𞤣𞤫𞤲 𞤤𞤢𞥄𞤼𞤮𞥅 𞤼𞤫𞥅𞤥𞤭𞤲𞤢𞤲𞤣𞤫 𞤀𞤬𞤪𞤭𞤳. 𞤑𞤮 𞤯𞤵𞤥 𞤱𞤢𞤯𞤭 𞤧𞤭 𞤤𞤫𞤴𞤯𞤫 𞤥𞤢𞤱𞤯𞤫 𞤩𞤢𞤥𞤼𞤭𞥅𞤯𞤫 𞤯𞤫𞤲 𞤱𞤢𞤲𞤮 𞤕𞤢𞤴𞤲𞤢⹁ 𞤈𞤵𞥅𞤧𞤭𞤴𞤢⹁ 𞤚𞤵𞤪𞤳𞤭 𞤲𞤮 𞤺𞤭𞤣𞥆𞤢𞤲𞤭 𞤀𞤬𞤪𞤭𞤳 𞤬𞤫𞤱𞤲𞤣𞤮 𞤸𞤢𞤲𞤣𞤫 𞤬𞤭𞥅 𞤸𞤫𞤦𞤤𞤢𞤲𞤢𞤺𞤮𞤤 𞤳𞤮 𞤢𞤪𞤢𞤼𞤢 𞤳𞤮𞤲. 
𞤏𞤢𞤲𞤮 𞤬𞤫𞤰𞥆𞤭𞤪𞤲𞤮𞥅 𞤲𞤮𞤲 𞤳𞤢 𞤦𞤫𞤲𞤧𞤮𞤲𞥋𞤣𞤭𞤪𞤢𞤤 𞤄𞤫𞤪𞤤𞤫𞤲 𞤫 𞤸𞤭𞤼𞤢𞥄𞤲𞤣𞤫 𞥑𞥘𞥘𞥕⹁ 𞤬𞤫𞤱𞤲𞤣𞤮 𞤉𞤪𞤮𞤨𞤲𞤢𞥄𞤩𞤫 𞤩𞤫𞤲 𞤶𞤮𞥅𞤯𞤭𞤲𞤮𞥅 𞤧𞤫𞤲𞤣𞤭𞤼𞤭 𞤀𞤬𞤪𞤭𞤳 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫⹁ 𞤳𞤮 𞤲𞤭𞥅 𞤳𞤢𞤣𞤭 𞤤𞤫𞤴𞤣𞤭 𞤳𞤢𞤤𞤢 𞤫 𞤯𞤫𞥅 𞤤𞤫𞤴𞤯𞤫 𞤩𞤢𞤥𞤼𞤭𞥅𞤯𞤫 𞤸𞤢𞤲𞤣𞤫⹁  𞤢𞤸𞤣𞤮𞤪𞤭 𞤷𞤭𞤤𞤢𞤺𞤮𞤤 𞤺𞤫𞤩𞤢𞤤 𞤫 𞤲𞤣𞤫𞤪 𞤀𞤬𞤪𞤭𞤳. 𞤅𞤭 𞤢𞤬𞤪𞤭𞤳𞤲𞤢𞥄𞤩𞤫 𞤩𞤫𞤲⹁ 𞤱𞤢𞤯𞤼𞤢𞤲𞤢𞥄𞤤𞤭 𞤴𞤭𞥅𞤤𞤭⹁ 𞤀𞤬𞤪𞤭𞤳 𞤧𞤫𞤲𞤣𞤭𞤼𞤫𞤼𞤫 𞤴𞤫𞥅𞤧𞤮 𞤥𞤢𞤩𞥆𞤫⹁ 𞤳𞤢𞤥𞤩𞤫 𞤶𞤫𞤴𞤵𞤩𞤫 𞤩𞤫𞤲⹁ 𞤩𞤫 𞤬𞤢𞤯𞤢.
𞤖𞤢𞤲𞤣𞤫 𞤼𞤵𞤥𞤦𞤮𞤲𞥋𞤣𞤭𞤪𞤫 𞤯𞤵𞥅𞤯𞤵𞤯𞤫 𞤲𞤮 𞤱𞤢𞤯𞤵𞤣𞤫 𞤸𞤢𞤳𞥆𞤵𞤲𞥋𞤣𞤫 𞤀𞤊𞤪𞤭𞤳 𞤫 𞤤𞤫𞤴𞤯𞤫 𞤩𞤢𞤥𞤼𞤭𞥅𞤯𞤫. 𞤂𞤢𞥄𞤥𞤯𞤮 𞤭𞤥𞥆𞤭𞥅𞤯𞤮 𞤳𞤢𞤤𞤢 𞤲𞤮 𞤲𞤮𞤣𞥆𞤵𞤼𞤵𞤣𞤫 𞤤𞤢𞥄𞤥𞤩𞤫 𞤀𞤬𞤪𞤭𞤳 𞤩𞤫𞤲⹁ 𞤩𞤫𞤲 𞤳𞤢𞤣𞤭 𞤲𞤮𞥅𞤼𞤮𞤪𞤢 𞤱𞤢 𞤨𞤢𞤴𞤳𞤮𞤴. 𞤅𞤭 𞤱𞤮𞤲𞤢𞥄 𞤕𞤢𞤴𞤲𞤢 – 𞤀𞤬𞤪𞤭𞤳⹁ 𞤳𞤮 𞤋𞤲𞤣𞤭𞤴𞤢 – 𞤀𞤬𞤪𞤭𞤳⹁ 𞤥𞤢𞤤𞥆𞤢 𞤈𞤵𞥅𞤧𞤭𞤴𞤢 – 𞤀𞤬𞤪𞤭𞤳. 𞤅𞤭 𞤫𞤲 𞤱𞤢𞤯𞤼𞤢𞤲𞤢𞥄𞤤𞤭 𞤸𞤢𞤳𞥆𞤭𞤤⹁ 𞤻𞤢𞤤𞤲𞤣𞤫 𞤺𞤮𞤮⹁ 𞤳𞤮 𞤅𞤪𞤭 𞤂𞤢𞤲𞤳𞤢 𞤲𞤮𞤣𞥆𞤭𞤼𞤢𞤼𞤢 𞤸𞤮𞥅𞤪𞤫𞥅𞤩𞤫 𞤀𞤬𞤪𞤭𞤳 𞤬𞤭𞥅 𞤼𞤵𞤥𞤮𞤲𞥋𞤣𞤭𞤪𞤢𞤤.  
𞤃𞤀𞤈𞤌𞤑 🇲🇦 𞥐 – 𞥐 🇪🇸 𞤉𞤅𞤆𞤀𞤙𞤐𞤺𞤢𞤴𞤵𞥅𞤶𞤭 𞤃𞤀𞤈𞤌𞤑 𞤯𞤭𞤲 𞤤𞤵𞤥𞤦𞤭𞥅 𞤬𞤭𞥅 𞤲𞤢𞤴𞤢𞤩𞤢𞤤 𞤲𞤺𞤢𞤤 𞤩𞤢𞥄𞤱𞤮 𞤩𞤫 𞤴𞤢𞤤𞤼𞤭𞤲𞤣𞤫 𞤉𞤧𞤨𞤢𞤻 𞤸𞤢𞤲𞤳𞤭 𞤫 𞤃𞤢𞤱𞤦𞤢𞥄𞤪𞤫⹁ 𞥖 𞤄𞤮𞤱𞤼𞤮.𞤇𞤢𞥄𞤱𞤮 𞤉𞤐𞤘𞤉𞤂𞤉 𞤴𞤢𞤤𞤼𞤭𞤲𞤣𞤫 𞤅𞤉𞤐𞤉𞤘𞤀𞤂 𞤫 𞤈𞤫𞤬𞤦𞤭𞤪𞥆𞤫⹁ 𞤳𞤮 𞤃𞤀𞤈𞤌𞤑 𞤼𞤢𞤲 𞤸𞤫𞤣𞥆𞤭𞤲𞤮𞥅 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤑𞤀𞤚𞤀𞤈. 𞤑𞤮𞤲𞤮 𞤲𞤺𞤢𞤴𞤵𞥅𞤶𞤭 𞤯𞤭𞤲 𞤦𞤮𞤲𞥆𞤢𞥄𞤤𞤭 𞤶𞤭𞤳𞥆𞤫 𞤬𞤭𞥅 𞤳𞤢𞤤𞤢 𞤳𞤮 𞤳𞤢𞤪𞤢𞤸𞤢𞤲 𞤩𞤫 𞤴𞤢𞤤𞤼𞤭𞤲𞤭𞤪𞤭 𞤉𞤧𞤨𞤢𞤻. 𞤇𞤫 𞤬𞤭𞤶𞤵𞤲𞤮 𞤸𞤢𞥄 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤭⹁ 𞤸𞤢𞤴 𞤺𞤮𞥅𞤼𞤮 𞤸𞤫𞤩𞤢𞥄𞤤𞤭 𞤳𞤵𞥅𞤤𞤢𞤤. 𞤇𞤫 𞤬𞤭𞤶𞤭 𞤸𞤮𞤶𞤮𞤥𞤢𞥄𞤶𞤫 𞥓𞥐 𞤳𞤢𞤣𞤭⹁ 𞤬𞤢𞥄𞤸𞤭𞤲 𞤩𞤫 𞤧𞤫𞥅𞤣𞤭 𞤸𞤮𞥅𞤪𞤫 𞤩𞤮𞤤𞤢𞤤. 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤦𞤫𞥅 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤬𞤮𞥅𞤤𞤢⹁ 𞤩𞤫 𞤴𞤢𞤸𞤭 𞤫 𞤤𞤢𞤼𞤮 𞤳𞤵𞥅𞤤𞤫. 𞤑𞤮𞤲𞤮 𞤸𞤢𞤴 𞤬𞤭𞤶𞤢𞤲𞤮𞥅𞤱𞤮 𞤉𞤅𞤆𞤀𞤙 𞤸𞤢𞤴 𞤺𞤮𞥅𞤼𞤮 𞤱𞤢𞥄𞤱𞤢𞥄𞤤𞤭 𞤲𞤢𞥄𞤣𞤵𞤣𞤫 𞤥𞤵𞥅𞤤𞥆𞤫𞤪𞤫 𞤲𞤣𞤫𞤲. 𞤒𞤀𞥄𞤅𞤋𞤐 𞤄𞤓𞤐𞤓⹁ 𞤸𞤭𞤱𞤮𞥅𞤱𞤮 𞤃𞤀𞤈𞤌𞤑 𞤮𞤲 𞤣𞤢𞤪𞤲𞤭 𞤤𞤢𞤼𞤫 𞤉𞤅𞤆𞤀𞤙 𞤯𞤫𞤲 𞤼𞤢𞤼𞤭 𞤳𞤢𞤤𞤢. 𞤊𞤭𞥅 𞤳𞤢𞤤𞤢 𞤄𞤀𞤁𞤈 𞤄𞤀𞤐𞤓𞤐⹁ 𞤬𞤭𞤶𞤢𞤲𞤮𞥅𞤱𞤮 𞤃𞤀𞤈𞤌𞤑 𞤺𞤮𞥅𞤼𞤮 𞤱𞤮𞥅𞤨𞤵𞤲𞤮 𞤸𞤵𞥅𞤤𞤢𞤲𞤣𞤫 𞤥𞤵𞥅𞤯𞤵𞤲 𞤲𞤣𞤫𞤲⹁ 𞤃𞤀𞤈𞤌𞤑 𞤬𞤮𞥅𞤤𞤭 𞤩𞤢𞥄𞤱𞤮 𞤀𞤡𞤈𞤀𞤊 𞤖𞤀𞤑𞤋𞥅𞤃𞤋𞥅 𞤲𞤢𞥄𞤣𞤵𞤣𞤫 𞤸𞤵𞥅𞤤𞤢𞤲𞤣𞤫 𞤥𞤵𞤵𞤲 𞤣𞤫𞤲.𞤑𞤮 𞤃𞤀𞤈𞤌𞤑 𞤱𞤮𞤲𞤭 𞤤𞤫𞤴𞤣𞤭 𞤀𞤊𞤈𞤋𞤑 𞤲𞤢𞤴𞤢𞤩𞤭𞤪𞤭 𞤫 𞤤𞤵𞤥𞤦𞤵𞤣𞤫 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤. 𞤑𞤮 𞤑𞤀𞤃𞤉𞤈𞤓𞤐 𞤱𞤮𞤲𞤭 𞤤𞤫𞤴𞤣𞤭 𞤀𞤊𞤈𞤋𞤑 𞤢𞤪𞤢𞤲𞤭𞤪𞤭 𞤫 𞤬𞤫𞤰𞥆𞤵𞤺𞤮𞤤 𞤳𞤢 𞤐𞤀𞤒𞤀𞤇𞤀𞤂. 𞤐𞤮 𞤸𞤭𞤳𞥆𞤭𞥅 𞤩𞤫 𞤅𞤉𞤐𞤉𞤘𞤀𞤂 𞤫 𞤘𞤀𞤐𞤀.
𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤀𞤡𞤈𞤀𞥄𞤊 𞤖𞤀𞤑𞤋𞥅𞤃𞤋𞥅 𞤳𞤮 𞤃𞤀𞤁𞤈𞤋𞤁⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤉𞤅𞤆𞤀𞤙 𞤮 𞤶𞤭𞤦𞤭𞤲𞤢𞥄. 𞤑𞤮 𞤫 𞤫𞤤𞤼𞤮𞤪𞤣𞤫 𞤈𞤉𞤒𞤀𞤂 𞤃𞤀𞤁𞤈𞤋𞤁 𞤮 𞤫𞤤𞤼𞤭𞥅. 𞤉𞤅𞤆𞤀𞤙 𞤫𞤼𞤭𞤲𞤮 𞤬𞤭𞥅 𞤰𞤫𞤼𞥆𞤵𞤺𞤮𞤤 𞤥𞤮 𞤳𞤢 𞤳𞤭𞤨𞥆𞤮𞤤 𞤥𞤢𞤩𞥆𞤫 𞤳𞤮𞤲𞤮 𞤮 𞤧𞤵𞤩𞤭𞥅 𞤬𞤭𞤶𞤢𞤲𞤺𞤮𞤤 𞤃𞤀𞤈𞤌𞤑⹁ 𞤤𞤫𞤴𞤣𞤭 𞤳𞤢 𞤥𞤢𞤱𞤩𞤫 𞤥𞤢𞤳𞥆𞤮 𞤩𞤫𞤲 𞤭𞤱𞤭 𞤯𞤮𞤲. 𞤖𞤢𞤪𞤭 𞤴𞤵𞤥𞥆𞤢 𞤥𞤢𞤳𞥆𞤮 𞤳𞤮 𞤺𞤭𞤼𞥆𞤮𞥅𞤸𞤮 𞤷𞤵𞥅𞤯𞤭 𞤴𞤭𞤥𞤩𞤫⹁ 𞤦𞤢𞥄𞤦𞤢 𞤥𞤢𞤳𞥆𞤮 𞤲𞤮 𞤸𞤢𞤴𞤤𞤭𞤲𞤢 𞤳𞤢 𞤧𞤫𞤪𞤢 𞤤𞤢𞥄𞤱𞤭.𞤔𞤮𞥅𞤲𞤭 𞤳𞤮 𞤃𞤀𞤈𞤌𞤑 𞤫 𞤆𞤌𞤈𞤚𞤌𞤘𞤀𞤂 𞤬𞤭𞤶𞤮𞤴𞤼𞤢 𞤳𞤢 𞤲𞤢𞤴𞤢𞤩𞤢𞤤 𞤩𞤢𞥄𞤱𞤮 𞤩𞤫𞤲 𞤦𞤮𞤲𞥆𞤵𞤣𞤫 𞤬𞤭𞥅 𞤅𞤓𞤏𞤋𞤅.𞤆𞤌𞤈𞤚𞤌𞤘𞤀𞤂 🇵🇹 𞥖 – 𞥑 🇨🇭 𞤅𞤓𞤏𞤋𞤅𞤘𞤭𞤤𞤢 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭 𞤑𞤀𞤚𞤀𞤈 𞤸𞤭𞤳𞥆𞤢⹁ 𞤸𞤢𞤪𞤭 𞤸𞤢𞤴 𞤺𞤮𞥅𞤼𞤮 𞤸𞤫𞤩𞤢𞥄𞤤𞤭 𞤱𞤢𞤲𞤮 𞤨𞤭𞤺𞥆𞤢𞤤 𞤲𞤺𞤢𞤤 𞤅𞤓𞤏𞤋𞤅 𞤸𞤫𞤩𞤭 𞤲𞤺𞤢𞤤 𞤫 𞤤𞤫𞤴 𞤳𞤮𞤴𞤯𞤫 𞤆𞤌𞤈𞤚𞤋𞤘𞤀𞤂 𞤯𞤫𞤲. 𞤖𞤢𞤴 𞤋𞤈𞤀𞤐 𞤧𞤮𞤰𞤭𞤪𞤢𞤲𞤮𞥅𞤳𞤢 𞤱𞤢𞤲𞤮 𞤲𞤭𞥅 𞤧𞤢𞤦𞤵𞤲𞤢 𞤬𞤢𞥄𞤪𞤭𞤧𞤢𞥄𞤩𞤫 𞤩𞤫𞤲 𞤱𞤢𞤳𞥆𞤭𞤤𞤭𞤲𞤮 𞤸𞤢𞥄 𞤭𞤼𞥆𞤭 𞤳𞤵𞥅𞤤𞤫 𞤯𞤭𞤯𞤭 𞤲𞤣𞤫 𞤉𞤐𞤘𞤉𞤂𞤉 𞤨𞤭𞤴𞤵𞤲𞤮𞥅 𞤩𞤫 𞤳𞤢𞤥𞤩𞤫 𞤳𞤢𞤣𞤭 𞤶𞤫𞥅𞤺𞤮𞤮. 𞤑𞤮𞤲𞤮 𞤅𞤓𞤏𞤋𞤅 𞤳𞤮 𞤳𞤵𞥅𞤤𞤫𞤤 𞤺𞤮𞥅𞤼𞤫𞤤 𞤨𞤫𞤼 𞤩𞤫 𞤸𞤫𞤩𞤭𞤪𞤭 𞤸𞤮𞥅𞤪𞤫 𞤳𞤢𞤪𞤢𞤸𞤢𞤲. 𞤀 𞤱𞤭𞤴𞤢𞤴𞤥𞤢 𞤱𞤮𞤲𞤢𞥄 𞤳𞤮𞤴𞤯𞤫 𞤯𞤭𞤯𞤭 𞤀𞤤𞤤𞤢 𞤪𞤮𞤳𞥆𞤭 𞤩𞤫 𞤥𞤢𞥄𞤯𞤵𞤲 𞤱𞤮𞤲𞤢𞥄 𞤩𞤫 𞤧𞤢𞤨𞥆𞤮-𞤫-𞤺𞤮𞤮 𞤱𞤮𞤲𞤵𞤲𞤮𞥅 𞤬𞤭𞤶𞤵𞤣𞤫. 𞤆𞤮𞤪𞤼𞤭𞤺𞤢𞥄𞤩𞤫 𞤩𞤫𞤲 𞤼𞤢𞥄𞤪𞤭𞤲𞤭 𞤩𞤫 𞤸𞤢𞥄 𞤩𞤫 𞤺𞤭𞥅𞤤𞤢𞥄. 𞤐𞤢𞤲𞤣𞤭 𞤸𞤢𞤪𞤭 𞤩𞤫 𞤱𞤵𞤤𞤯𞤢𞥄𞤥𞤢 𞤨𞤫𞤤𞥆𞤫 𞤥𞤢𞤩𞥆𞤫 𞤯𞤫𞤲. 𞤑𞤮 𞤘𞤌𞤐𞤑𞤀𞤂𞤌 𞤈𞤀𞤃𞤌𞤅 𞤵𞤣𞥆𞤭𞤼𞤢𞤲𞤭 𞤆𞤌𞤈𞤚𞤋𞤘𞤀𞤂 𞤳𞤵𞥅𞤤𞤫 𞤯𞤫𞤲 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥑𞥗 𞤪𞤫𞤬𞤼𞤭 𞤆𞤉𞤆𞤉 𞤩𞤫𞤴𞤣𞤭𞤼𞤭 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥓. 𞤑𞤮 𞤸𞤮𞥅𞤪𞤫 𞤯𞤮𞤲 𞤩𞤫 𞤬𞤮𞤱𞤼𞤭𞤲𞤭 𞤬𞤭𞤶𞤮 𞤲𞤺𞤮𞤲.𞤐𞤣𞤫 𞤩𞤫 𞤪𞤵𞤼𞥆𞤭𞤲𞤮𞥅 𞤬𞤭𞥅 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲⹁ 𞤲𞤢𞤲𞤣𞤭 𞤤𞤫𞤴𞤣𞤭 𞤲𞤣𞤭𞤲 𞤵𞤤𞤬𞤭𞤼𞤭𞥅 𞤫 𞤤𞤫𞤴 𞤳𞤮𞤴𞤯𞤫 𞤧𞤵𞤱𞤭𞤧𞤢𞥄𞤩𞤫 𞤩𞤫𞤲. 𞤇𞤫 𞤱𞤢𞤯𞤢𞥄 𞤳𞤵𞥅𞤤𞤫 𞤲𞤢𞤴𞤭. 𞤊𞤢𞥄𞤸𞤭𞤲⹁ 𞤳𞤮 𞤘𞤌𞤐𞤑𞤀𞤂𞤌 𞤈𞤀𞤃𞤌𞤅 𞤶𞤢𞤺𞥆𞤭𞤼𞤭 𞤶𞤵𞥅𞤪𞤲𞤣𞤫 𞤳𞤵𞥅𞤤𞤫 𞤯𞤫𞤲 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥑. 𞤖𞤢𞤴 𞤼𞤭𞤥𞥆𞤢𞥄𞤤𞤭 𞤸𞤮𞤶𞤮𞤥𞤢𞥄𞤶𞤫 𞤶𞤮𞤱𞤭 𞤩𞤢𞥄𞤱𞤼𞤭 𞤯𞤵𞤥⹁ 𞤈𞤀𞤊𞤀𞤒𞤉𞤂 𞤘𞤉𞤈𞤉𞥅𞤈𞤌 𞤲𞤢𞥄𞤣𞤭 𞤲𞤢𞤴𞤩𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥕. 𞤑𞤮𞤲𞤮 𞤃𞤀𞤐𞤓𞤏𞤉𞤂 𞤀𞤑𞤀𞤐𞤔𞤋 𞤭𞤼𞥆𞤢𞤲𞤭 𞤧𞤵𞤱𞤭𞤧𞤢𞥄𞤩𞤫 𞤩𞤫𞤲 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥘. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥖𞥘⹁ 𞤘𞤌𞤐𞤑𞤀𞤂𞤌 𞤈𞤀𞤃𞤌𞤅 𞤩𞤫𞤴𞤣𞤭𞤼𞤢𞤲𞤭 𞤆𞤌𞤈𞤚𞤋𞤖𞤀𞤂 𞤳𞤵𞥅𞤤𞤢𞤤 𞤧𞤭 𞤈𞤀𞤊𞤀𞤒𞤉𞤂 𞤂𞤉𞤒𞤀𞤏 𞤸𞤮𞤥𞤦𞤭𞤪𞤭 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥙𞥒 𞤸𞤢𞤪𞤭 𞤮𞤥𞤮 𞤤𞤮𞤲𞤼𞤭𞥅 𞤄𞤈𞤓𞤐𞤌𞥅 𞤊𞤉𞤈𞤐𞤀𞤐𞤁𞤉𞤅 𞤸𞤢𞤴 𞤼𞤭𞤥𞤢𞥄𞤤𞤭 𞤸𞤮𞤶𞤮𞤥𞤢𞥄𞤶𞤫 𞤶𞤮𞤱𞤭.𞤈𞤌𞤐𞤀𞤂𞤁𞤌 𞤲𞤢𞥄𞤼𞤵𞤣𞤫 𞤱𞤮𞥅 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥔. 𞤖𞤢𞤴 𞤳𞤢𞤲𞤳𞤮 𞤼𞤭𞤺𞤭 𞤮 𞤸𞤫𞤩𞤵𞤲𞤮 𞤳𞤵𞥅𞤤𞤢𞤤⹁ 𞤳𞤮𞤲𞤮 𞤲𞤢𞤺𞤤 𞤣𞤢𞤺𞤭𞤲𞤢𞤲𞤮𞥅𞤳𞤢.𞤔𞤮𞥅𞤲𞤭 𞤳𞤮 𞤃𞤀𞤈𞤌𞤑 𞤫 𞤆𞤌𞤈𞤚𞤋𞤘𞤀𞤂 𞤧𞤢𞥄𞤼𞤭𞤲𞤢𞥄 𞤫 𞤖𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥐 𞤄𞤮𞤱𞤼𞤮.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤼𞤢𞤦𞤢𞤤𞤣𞤫 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤳𞤢𞤼𞤢𞤪 𞤳𞤢𞤼𞤢𞤪.
𞤄𞤈𞤀𞤅𞤋𞤂 𞤼𞤢𞤱𞤼𞤭𞥅 𞤀𞤈𞤔𞤀𞤐𞤚𞤋𞤐𞤀⹁ 𞤖𞤌𞤂𞤀𞤐𞤁⹁ 𞤊𞤀𞤈𞤀𞤐𞤅𞤋 𞤉 𞤉𞤐𞤘𞤉𞤂𞤉 𞤫 𞤤𞤫𞤴𞤯𞤫 𞤤𞤵𞤥𞤦𞤵𞤯𞤫 𞤯𞤫𞤲 𞤬𞤭𞥅 𞤲𞤢𞤴𞤢𞤩𞤢𞤤 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤑𞤀𞤚𞤀𞤈.


𞤖𞤢𞤲𞤣𞤫⹁ 𞤫 𞤀𞥄𞤩𞤵𞤲𞤣𞤫 𞤻𞤢𞤤𞤣𞤫 𞥕 𞤄𞤮𞤱𞤼𞤮 𞥒𞥐𞥒𞥒⹁ 𞤳𞤮 𞤨𞤭𞤶𞤫 𞤯𞤭𞤯𞤭 𞤱𞤢𞤯𞤭. 𞤀𞤣𞤮 𞤄𞤈𞤀𞤅𞤋𞤂 𞤫 𞤑𞤌𞤈𞤉𞤒𞤀 𞤙𞤀𞤃𞤐𞤀𞥄𞤈𞤋 𞤬𞤮𞤼𞥆𞤵𞤣𞤫⹁ 𞤳𞤮 𞤑𞤌𞤈𞤌𞤏𞤀𞤅𞤋 𞤧𞤮𞤪𞤼𞤭𞥅 𞤫 𞤤𞤫𞤴 𞤤𞤢𞤩𞤵𞤲 𞤔𞤀𞤆𞤀𞤐𞤀𞥄𞤇𞤉 𞤩𞤫𞤲.


𞤔𞤀𞤆𞤀𞤐 🇯🇵 𞥑 – 𞥑 🇭🇷 𞤑𞤌𞤈𞤌𞤏𞤀𞤅𞤋


𞤑𞤮 𞤶𞤢𞤨𞤢𞤲𞤢𞥄𞤩𞤫 𞤩𞤫𞤲 𞤢𞤣𞤭𞥅 𞤤𞤫 𞤱𞤢𞤯𞤵𞤣𞤫 𞤅𞤉𞤈𞤄𞤋𞤒𞤀 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥓. 𞤑𞤮𞤲𞤮 𞤩𞤢𞤴𞤼𞤭 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤬𞤵𞤯𞥆𞤭𞤳𞤫⹁ 𞤑𞤌𞤈𞤌𞤏𞤀𞤅𞤋 𞤫𞤼𞤭𞥅 𞤸𞤢𞥄 𞤋𞤜𞤀𞤐 𞤆𞤉𞤈𞤋𞤅𞤋𞤕 𞤱𞤢𞥄𞤱𞤭 𞤭𞤼𞥆𞤭𞤪𞤢𞤲𞤣𞤫 𞤩𞤫 𞤳𞤵𞥅𞤤𞤢𞤤 𞤲𞤺𞤢𞤤 𞤦𞤮𞥅𞤼𞤫𞤪𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥕.


𞤑𞤮 𞤯𞤮𞤲 𞤩𞤫 𞤸𞤫𞤣𞥆𞤭𞥅 𞤸𞤢𞥄 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤭. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤦𞤫𞥅 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤬𞤮𞥅𞤤𞤢⹁ 𞤩𞤫 𞤬𞤭𞤶𞤭 𞤳𞤢𞤣𞤭 𞤸𞤮𞤶𞤮𞤥𞤢𞥄𞤶𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭. 𞤉 𞤲𞤣𞤫𞤪 𞤯𞤫𞤲 𞤯𞤮𞤲 𞤳𞤢𞤣𞤭 ⹁ 𞤸𞤢𞤴 𞤺𞤮𞥅𞤼𞤮 𞤸𞤫𞤩𞤢𞥄𞤤𞤭 𞤳𞤵𞥅𞤤𞤢𞤤. 𞤌𞤲𞤼𞤵𞤥𞤢 𞤩𞤫 𞤧𞤢𞤳𞥆𞤭𞤼𞤮𞤪𞤭 𞤨𞤭𞤴𞤮 𞤳𞤵𞥅𞤤𞤫. 𞤑𞤮 𞤑𞤌𞤈𞤌𞤏𞤀𞤅𞤋 𞤤𞤵𞤥𞤦𞤭 𞤲𞤣𞤫 𞤖𞤭𞤱𞤮𞥅𞤱𞤮 𞤑𞤌𞤈𞤌𞤏𞤀𞤅𞤋 𞤮𞤲 𞤬𞤢𞤣𞥆𞤭𞥅 𞤤𞤢𞤼𞤫 𞤶𞤢𞤨𞤢𞤲𞤢𞥄𞤩𞤫 𞤼𞤢𞤼𞤭. 𞤔𞤮𞥅𞤲𞤭 𞤳𞤮 𞤑𞤌𞤈𞤌𞤏𞤀𞤅𞤋 𞤬𞤮𞤼𞥆𞤮𞤴𞤼𞤢 𞤫 𞤄𞤈𞤀𞤅𞤋𞤂 𞤩𞤢𞥄𞤱𞤮 𞤩𞤫𞤲 𞤯𞤮𞤲 𞤬𞤵𞤰𞤵𞤣𞤫 𞤑𞤌𞤈𞤉𞤒𞤀.


𞤄𞤈𞤀𞤅𞤋𞤂 🇧🇷 𞥔 – 𞥑 🇰🇷 𞤑𞤌𞤈𞤉𞤒𞤀 𞤙𞤀𞤃𞤐𞤀


𞤄𞤈𞤀𞤅𞤋𞤂 𞤳𞤢𞤻𞤵𞤲 𞤳𞤢𞤣𞤭 𞤼𞤢𞤱𞤫𞤼𞤫 𞤳𞤢 𞤲𞤢𞤴𞤢𞤩𞤢𞤤 𞤩𞤢𞥄𞤱𞤮 𞤩𞤫 𞤧𞤮𞤰𞤵𞤣𞤫 𞤑𞤌𞤈𞤉𞤒𞤀. 𞤑𞤮 𞤜𞤋𞤐𞤋𞤅𞤋𞤒𞤌𞤅 𞤵𞤣𞥆𞤭𞤼𞤭 𞤦𞤢𞤪𞤢 𞤮𞤲 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗 𞤲𞤣𞤫 𞤐𞤉𞤒𞤃𞤀𞤈 𞤪𞤮𞤼𞥆𞤭𞤪𞤢𞤲𞥆𞤮𞥅 𞤥𞤮 𞤩𞤢𞥄𞤱𞤮 𞤱𞤵𞤤𞤲𞤣𞤫 𞤳𞤢𞤼. 𞤖𞤮𞤶𞤮𞤥𞤢𞥄𞤶𞤫 𞥕 𞤩𞤢𞥄𞤱𞤼𞤭 𞤯𞤵𞤥⹁ 𞤲𞤣𞤫 𞤈𞤋𞤕𞤀𞤂𞤋𞤅𞤌𞤐 𞤤𞤭𞤩𞤢𞤲𞤮𞥅⹁ 𞤄𞤈𞤀𞤅𞤋𞤂 𞤴𞤫𞤯𞤢𞥄 𞤤𞤢𞤼𞤫𞤪𞤫 𞤲𞤣𞤫 𞤐𞤉𞤒𞤃𞤀𞤈 𞤲𞤢𞥄𞤣𞤭.


𞤇𞤢𞥄𞤱𞤼𞤭 𞤯𞤵𞤥⹁ 𞤈𞤋𞤕𞤀𞤂𞤋𞤅𞤌𞤐 𞤲𞤢𞥄𞤣𞤭𞥅 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥙⹁ 𞤮𞤲𞤼𞤵𞤥𞤢 𞤂𞤓𞤑𞤀𞤅 𞤆𞤀𞤑𞤉𞤚𞤀 𞤩𞤫𞤴𞤣𞤭 𞤳𞤵𞥅𞤤𞤢𞤤 𞤲𞤢𞤴𞤢𞤩𞤢𞤤 𞤲𞤺𞤢𞤤 𞤧𞤭 𞤩𞤫 𞤬𞤮𞤱𞤼𞤭𞥅.


𞤇𞤢𞤴 𞤪𞤵𞤼𞥆𞤢𞥄𞤥𞤢 𞤬𞤭 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲⹁ 𞤄𞤈𞤀𞤅𞤋𞤂 𞤫𞤼𞤭𞤲𞤮 𞤲𞤮 𞤩𞤫𞤴𞤣𞤭𞤪𞤢 𞤳𞤵𞥅𞤤𞤫 𞤳𞤮𞤲𞤮 𞤳𞤮 𞤅𞤓𞤘-𞤖𞤌 𞤆𞤀𞤑 𞤭𞤼𞥆𞤢𞤲𞤭 𞤑𞤌𞤈𞤉𞤒𞤀 𞤳𞤵𞥅𞤤𞤢𞤤.


𞤖𞤢𞤲𞤣𞤫 𞤤𞤢𞤴𞤯𞤫 𞤀𞥄𞤅𞤋𞤒𞤀 𞤯𞤫𞤲 𞤬𞤮𞤨 𞤴𞤢𞤤𞤼𞤭𞥅. 𞤔𞤮𞥅𞤲𞤮 𞤳𞤮 𞤤𞤫𞤴𞤣𞤭 𞤀𞤬𞤪𞤭𞤳 𞤱𞤮𞥅𞤼𞤭𞤪𞤭 𞤫 𞤤𞤫𞤴𞤯𞤫 𞤀𞤃𞤉𞤈𞤋𞤑 𞤙𞤀𞤃𞤐𞤀 𞤯𞤭𞤯𞤭 𞤼𞤢𞤱𞤼𞤭 𞤤𞤫𞤴𞤯𞤫 𞤶𞤮𞤱𞤭 𞤉𞤈𞤌𞤆.


𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤑𞤮 𞤸𞤢𞤲𞤳𞤭 𞤫 𞤥𞤢𞤱𞤲𞤣𞤫 𞤤𞤢𞥄𞤼𞤭𞤲𞤮𞥅 𞤻𞤢𞤤𞥆𞤢𞤤 𞤧𞤢𞤳𞥆𞤭𞤼𞤮𞤪𞤢𞤤 𞤬𞤭𞤶𞤮 𞤣𞤫𞤲𞤼𞤫 𞤯𞤫𞤲. 𞤑𞤭𞤨𞥆𞤭 𞤀𞤊𞤈𞤋𞤑 𞤯𞤭𞤯𞤭 𞤬𞤭𞤶𞤵𞤲𞤮. 𞤘𞤀𞤐𞤀 𞤬𞤮𞤼𞥆𞤭 𞤫 𞤓𞤈𞤓𞤘𞤌𞤒. 𞤇𞤀𞥄𞤱𞤼𞤭 𞤯𞤵𞤥⹁ 𞤑𞤀𞤃𞤀𞤈𞤓𞤐 𞤶𞤵𞤸𞤭 𞤄𞤀𞤈𞤀𞤅𞤋𞤂.𞤘𞤀𞤐𞤀 🇬🇭 𞥐 – 𞥒 🇺🇾 𞤓𞤈𞤓𞤘𞤌𞤒𞤀𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤲𞤮 𞤴𞤮𞤱𞤵𞤲𞤮𞥅 𞤶𞤭𞤳𞥆𞤫 𞤫 𞤑𞤮𞥅𞤣𞤫 𞤂𞤢𞤸𞤫 𞤘𞤀𞤐𞤀 𞤯𞤫𞤲 𞤬𞤭𞥅 𞤴𞤮 𞤯𞤫 𞤭𞤼𞥆𞤢𞤲 𞤫𞤲 𞤥𞤮𞤲𞤫𞥅 𞤦𞤢𞤯𞤼𞤢𞤲𞤫 𞤳𞤮 𞤂𞤓𞤏𞤋 𞤅𞤓𞤏𞤀𞤈𞤉𞥅𞤟 𞤫 𞤓𞤈𞤓𞤘𞤌𞤒 𞤸𞤵𞥅𞤱𞤵𞤲𞤮𞥅 𞤫𞤲 𞤳𞤢 𞤬𞤮𞥅𞤤𞤮𞤼𞤭𞤪𞤢𞤤 𞥒𞥐𞥑𞥐. 𞤔𞤢𞤳𞤢 𞤸𞤢𞤪𞤭 𞤴𞤫𞤶𞥆𞤭𞤼𞤢𞥄𞤥𞤢 𞤤𞤢𞤼𞤵 𞤶𞤢𞤺𞥆𞤢𞤼𞤢𞥄 𞤸𞤫𞥅𞤺𞤫. 𞤑𞤮 𞤯𞤵𞤥 𞤘𞤀𞤐𞤀 𞤢𞤲𞤣𞤭𞤲𞤼𞤭𞤲𞤭 𞤀𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤸𞤢𞤲𞤳𞤭 𞤲𞤣𞤫 𞤩𞤫 𞤊𞤮𞤼𞥆𞤵𞤲𞤮𞥅 𞤫 𞤓𞤈𞤓𞤘𞤌𞤒 𞤬𞤭𞥅 𞤶𞤮𞥅𞤯𞤲𞤣𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤳𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫. 𞤑𞤮 𞤼𞤮𞤩𞥆𞤫𞤪𞤫 𞤱𞤢𞤶𞥆𞤫𞤪𞤫 𞤨𞤫𞤼 𞤩𞤫 𞤸𞤢𞤼𞤮𞤲𞤶𞤭𞤲𞥆𞤮𞥅 𞤫 𞤥𞤵𞤵𞤲. 𞤑𞤮𞤲𞤮 𞤩𞤫 𞤪𞤮𞤲𞤳𞤭 𞤲𞤮 𞤩𞤫 𞤸𞤫𞤩𞤭𞤪𞤢 𞤲𞤣𞤫.𞤍𞤵𞤲 𞤤𞤫⹁ 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥑⹁ 𞤘𞤀𞤐𞤀 𞤴𞤫𞤯𞤢𞤲𞤮 𞤤𞤢𞤼𞤫𞤪𞤫 𞤩𞤢𞥄𞤱𞤮 𞤸𞤭𞤱𞤮𞥅𞤱𞤮 𞤓𞤈𞤓𞤘𞤌𞤒 𞤮𞤲 𞤤𞤭𞤩𞤵𞤣𞤫 𞤃𞤓𞤖𞤀𞤃𞥆𞤉𞤁 𞤑𞤓𞤁𞥆𞤓𞤅. 𞤑𞤮𞤲𞤮⹁ 𞤲𞤮 𞤘𞤀𞤐𞤀 𞤱𞤮𞥅𞤨𞤭𞤪𞤲𞤮𞥅 𞤲𞤮𞤲 𞤫 𞥒𞥐𞥑𞥐 𞤴𞤫𞥅𞤧𞤮 𞤓𞤈𞤓𞤘𞤌𞤒⹁ 𞤳𞤮 𞤲𞤮𞤲 𞤀𞤐𞤁𞤈𞤉 𞤀𞤒𞤓 𞤱𞤮𞥅𞤨𞤭𞤪𞤭 𞤸𞤭𞤳𞥆𞤢 𞤳𞤢𞤣𞤭. 𞤐𞤢𞤲𞤣𞤭 𞤀𞤐𞤁𞤈𞤉 𞤳𞤮 𞤢𞥄𞤲𞤣𞤫 𞤼𞤢𞤲 𞤺𞤢𞤴𞤲𞤢𞤼𞤢. 𞤅𞤭 𞤮 𞤲𞤢𞥄𞤣𞤵𞤲𞤮 𞤤𞤫 𞤲𞤺𞤢𞤤 𞤳𞤵𞥅𞤤𞤢𞤤⹁ 𞤲𞤮 𞤸𞤢𞤧𞤭𞤲𞤮𞥅 𞤳𞤢 𞤘𞤀𞤐𞤀 𞤬𞤫𞤰𞥆𞤢.𞤖𞤢𞤴 𞤼𞤭𞤥𞥆𞤢𞥄𞤤𞤭 𞤸𞤮𞤶𞤮𞤥𞤢𞥄𞤶𞤫 𞥕⹁ 𞤩𞤢𞥄𞤱𞤮 𞤀𞤐𞤁𞤈𞤉 𞤱𞤮𞥅𞤨𞤵𞤣𞤫 𞤤𞤢𞤼𞤫𞤪𞤫 𞤲𞤣𞤫𞤲⹁ 𞤔𞤋𞤒𞤌𞤈𞤔𞤋𞤒𞤀𞤐 𞤦𞤮𞥅𞤼𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤲𞤢𞥄𞤣𞤢𞤲𞤭 𞤓𞤈𞤓𞤘𞤌𞤒 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥖. 𞤖𞤮𞤶𞤮𞤥𞤢𞥄𞤶𞤫 𞥖 𞤩𞤢𞥄𞤱𞤼𞤭 𞤯𞤵𞤲⹁ 𞤮 𞤯𞤭𞤯𞤥𞤭𞤼𞤭 𞤳𞤢𞤣𞤭. 𞤏𞤮𞤲𞤭 𞤳𞤵𞥅𞤤𞤫 𞤯𞤭𞤯𞤭.𞤉𞤲 𞤢𞤲𞤣𞤭𞥅 𞤶𞤮𞥅𞤲𞤭 𞤑𞤮𞥅𞤣𞤫 𞤤𞤢𞤸𞤫 𞤯𞤫𞤲 𞤢𞤪𞤧𞤭𞤳𞤢𞥄𞤳𞤢 𞤴𞤫𞥅𞤧𞤮 𞤓𞤪𞤵𞤺𞤮𞤴 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫. 𞤖𞤢𞤴 𞤧𞤭 𞤩𞤫 𞤴𞤫𞤤𞤢𞥄𞤳𞤭 𞤬𞤮𞤼𞥆𞤵𞤺𞤮𞤤 𞤫 𞤓𞤈𞤓𞤘𞤌𞤒 𞤨𞤮𞥅𞤥𞤢𞥄. 𞤃𞤮 𞤭𞤥𞥆𞤢𞤲𞤭𞤳𞤫 𞤸𞤵𞥅𞤲𞤣𞤫⹁ 𞤳𞤮 𞤴𞤮 𞤩𞤫𞤪𞤲𞤣𞤫 𞤮𞤲𞤼𞤭𞤺𞤭 𞤲𞤣𞤫𞤲 𞤱𞤵𞥅𞤪𞤢𞤲 𞤲𞤣𞤫𞤲 𞤸𞤵𞥅𞤲𞤣𞤫. 𞤖𞤢𞤪𞤭 𞤩𞤫𞤪𞤯𞤫 𞤬𞤭𞤶𞤢𞤲𞤮𞥅𞤩𞤫 𞤘𞤀𞤐𞤀 𞤩𞤫𞤲 𞤱𞤵𞥅𞤪𞤢𞥄 𞤸𞤢𞤲𞤳𞤭. 𞤊𞤭𞥅 𞤓𞤈𞤓𞤘𞤌𞤒 𞤨𞤭𞤴𞤭𞥅 𞤘𞤀𞤐𞤀⹁ 𞤯𞤵𞤥 𞤸𞤢𞤯𞤢𞥄𞤤𞤭 𞤣𞤮𞥅 𞤓𞤈𞤓𞤘𞤌𞤒 𞤴𞤢𞤤𞤼𞤵𞤣𞤫 𞤲𞤣𞤫 𞤼𞤢𞤱𞤵𞤲𞤮𞥅 𞤑𞤌𞤈𞤉𞤒𞤀 𞤨𞤭𞤴𞤵𞤲𞤮 𞤆𞤌𞤈𞤚𞤋𞤘𞤀𞤂. 𞤑𞤌𞤈𞤉𞤒𞤀 𞤶𞤢𞥄𞤪𞤲𞤢𞥄𞤥𞤢⹁ 𞤩𞤫 𞤱𞤫𞤤𞤼𞤢𞤲𞤢𞥄𞤥𞤢. 𞤋𞤅𞤑𞤋𞤐 𞤥𞤢𞤩𞥆𞤫.𞤔𞤮𞥅𞤲𞤭 𞤒𞤮 𞤓𞤈𞤓𞤘𞤌𞤒 𞤥𞤮𞥅𞤩𞤵 𞤩𞤫 𞤸𞤮𞥅𞤼𞤭𞤣𞤢 𞤫 𞤘𞤀𞤐𞤀. 𞤖𞤢𞤴 𞤧𞤭 𞤅𞤓𞤏𞤀𞤈𞤉𞤟 𞤮𞥅𞤦𞤢𞥄𞤳𞤭. 𞤀𞤣𞤵𞤲𞤢 𞤳𞤮 𞤻𞤢𞤱𞤤𞤢𞤲 𞤥𞤭 𞤴𞤮𞤩𞤫. 𞤇𞤢𞤴𞤼𞤭 𞤮 𞤱𞤵𞤤𞥆𞤭𞤲𞥆𞤮 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤫 𞥒𞥐𞥑𞥐⹁ 𞤳𞤢𞤲𞤳𞤮 𞤳𞤢𞤣𞤭⹁ 𞤸𞤭𞤳𞥆𞤢 𞤲𞤣𞤵𞤲𞤺𞤢𞤲𞤭𞥅 𞤥𞤮⹁ 𞤧𞤭 𞤮𞤥𞤮 𞤴𞤭𞤯𞤭 𞤮 𞤱𞤵𞤤𞥆𞤢𞤴 𞤳𞤮 𞤸𞤫𞤦𞥆𞤭𞤲𞤼𞤢 𞤔𞤢𞥄𞤤𞤭𞤦𞤢 (𞤐𞤭𞥅𞤶𞤫𞤪). 𞤔𞤮𞥅𞤲𞤭 𞤫 𞤲𞤣𞤫𞤪 𞤤𞤫𞤴𞤯𞤫 𞤀𞤊𞤈𞤋𞤑 𞤶𞤮𞤱𞤭 𞤢𞤪𞤵𞤲𞤮𞥅𞤯𞤫 𞤑𞤀𞤚𞤀𞤈⹁ 𞤳𞤮 𞤤𞤫𞤴𞤯𞤫 𞤯𞤭𞤯𞤭 𞤨𞤫𞤼 𞤸𞤫𞤣𞥆𞤮𞤪𞤭. 𞤍𞤫𞤲 𞤳𞤮 𞤲𞤺𞤢𞤴𞤵𞥅𞤶𞤭 𞤅𞤉𞤐𞤉𞤘𞤀𞤂 𞤯𞤭𞤲 𞤫 𞤲𞤺𞤢𞤴𞤵𞥅𞤶𞤭 𞤃𞤀𞤈𞤌𞤑 𞤯𞤭𞤲. 𞤇𞤢𞤲𞤺𞤢𞤲𞤭𞥅 𞤫𞤲⹁ 𞤶𞤢𞤳𞤢 𞤳𞤮 𞤲𞤺𞤢𞤴𞤵 𞤺𞤢𞤴𞤲𞤢𞤲𞤼𞤢 𞤫𞤲⹁ 𞤱𞤮𞤲𞤢𞥄 𞤳𞤮𞥅𞤣𞤫⹁ 𞤱𞤮𞤲𞤢𞥄 𞤳𞤢𞥄𞤰𞤫⹁ 𞤱𞤮𞤲𞤢𞥄 𞤤𞤫 𞤳𞤢𞤣𞤭 𞤨𞤢𞤤𞥆𞤢 𞤥𞤢𞤤𞥆𞤢 𞤣𞤮𞤼𞤫.𞤑𞤀𞤃𞤉𞤈𞤓𞤐 🇨🇲 𞥑 – 𞥐 🇧🇷 𞤄𞤀𞤈𞤀𞤅𞤋𞤂𞤑𞤮 𞤸𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤳𞤮𞤲 𞤱𞤢𞤯𞤭𞥅. 𞤀𞤄𞤓𞥅𞤄𞤀𞤑𞤀𞤈 𞤜𞤉𞤐𞤅𞤀𞤐 𞤱𞤢𞤤𞥆𞤵𞤲𞤮 𞤲𞤺𞤢𞤴𞤵𞥅𞤶𞤭 𞤑𞤀𞤃𞤉𞤈𞤓𞤐 𞤯𞤭𞤲 𞤸𞤢𞥄 𞤯𞤭 𞤨𞤭𞤴𞤭 𞤄𞤀𞤈𞤀𞤅𞤋𞤂. 𞤑𞤮 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤩𞤫 𞤨𞤭𞤴𞤭𞤪𞤭 𞤩𞤫 𞤲𞤺𞤢𞤤 𞤀𞤄𞤓𞥅𞤄𞤀𞤑𞤀𞤈 𞤲𞤢𞥄𞤣𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥙𞥑. 𞤖𞤢𞤳𞥆𞤫𞤪𞤫𞤲 𞤳𞤮 𞤮 𞤱𞤫𞤤𞤼𞤭𞥅⹁ 𞤮 𞤩𞤮𞥅𞤪𞤼𞤭𞥅 𞤣𞤮𞤤𞤮𞤳𞤵𞤲 𞤥𞤢𞤳𞥆𞤮 𞤳𞤵𞤲. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤮 𞤴𞤢𞤤𞤼𞤭𞤲𞤫𞥅𞤣𞤫 𞤸𞤢𞤪𞤭 𞤲𞤮 𞤸𞤫𞤣𞥆𞤭 𞤸𞤮𞤶𞤮𞤥𞤢𞥄𞤶𞤫 𞤶𞤫𞥅𞤯𞤭𞤯𞤭.𞤊𞤭𞥅 𞤑𞤀𞤃𞤉𞤈𞤓𞤐 𞤨𞤭𞤴𞤵𞤲𞤮 𞤄𞤀𞤈𞤀𞤅𞤋𞤂⹁ 𞤯𞤵𞤥 𞤤𞤵𞤥𞤦𞤭𞤲𞤢𞥄𞤤𞤭 𞤩𞤫 𞤲𞤣𞤫 𞤼𞤢𞤱𞤵𞤲𞤮𞥅 𞤅𞤓𞤏𞤋𞤅 𞤨𞤭𞤴𞤵𞤲𞤮 𞤅𞤉𞤈𞤄𞤋𞤒𞤀 𞤳𞤵𞥅𞤤𞤫 𞤼𞤢𞤼𞤭⹁ 𞤩𞤫𞤲 𞤭𞤼𞥆𞤭 𞤯𞤭𞤯𞤭. 𞤊𞤭𞥅 𞤳𞤢𞤤𞤢 𞤩𞤫 𞤤𞤵𞤥𞤦𞤢𞥄𞤤𞤭⹁ 𞤩𞤫 𞤴𞤢𞤤𞤼𞤭𞥅 𞤸𞤭𞤩𞤫 𞤩𞤢𞤥𞤼𞤭 𞤸𞤮𞥅𞤪𞤫 𞤧𞤢𞤦𞤵𞤲𞤢 𞤱𞤮𞤲𞤢𞥄 𞤥𞤮 𞤳𞤢𞤤𞤢 𞤱𞤢𞥄𞤱𞤭 𞤱𞤭𞤴𞤵𞤣𞤫 𞤲𞤮 𞤨𞤭𞤴𞤭 𞤄𞤀𞤈𞤀𞤅𞤋𞤂. 𞤖𞤢𞤪𞤭 𞤸𞤢𞥄 𞤸𞤢𞤲𞤳𞤭⹁ 𞤳𞤭𞤨𞥆𞤮𞤤 𞤀𞤊𞤈𞤋𞤑 𞤸𞤢𞤴 𞤺𞤮𞥅𞤼𞤮𞤤 𞤥𞤫𞥅𞤯𞤢𞥄𞤤𞤭 𞤨𞤭𞤴𞤵𞤣𞤫 𞤄𞤀𞤈𞤀𞤅𞤀𞤋𞤂 𞤫 𞤬𞤮𞥅𞤤𞤮𞤼𞤭𞤪𞤢𞤤 𞤬𞤭𞥅 𞤬𞤫𞤤𞤲𞤺𞤮 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲.𞤏𞤉𞤐𞤅𞤀𞤐 𞤀𞤄𞤓𞥅𞤄𞤀𞤑𞤀𞤈 𞤸𞤮𞤤𞥆𞤭𞥅 𞤳𞤮 𞤮 𞤲𞤺𞤢𞤴𞤵𞥅𞤪𞤭 𞤦𞤢𞥄𞤦𞤢 𞤤𞤢𞤣𞥆𞤫𞥅𞤪𞤭. 𞤌 𞤬𞤭𞤶𞤢𞥄𞤤𞤭 𞤳𞤮 𞤯𞤵𞥅𞤯𞤭⹁ 𞤳𞤮𞤲𞤮 𞤮 𞤦𞤢𞤯𞤼𞤭𞤲𞤭𞥅 𞤬𞤮𞤼𞤢 𞤫 𞤸𞤮𞤶𞤮𞤥𞤢𞥄𞤶𞤫 𞤯𞤫 𞤮 𞤬𞤭𞤶𞤭 𞤯𞤫𞤲. 𞤖𞤢𞤪𞤢𞤴 𞤑𞤀𞤃𞤉𞤈𞤓𞤐 𞤲𞤮 𞤲𞤭𞤥𞤧𞤭 𞤳𞤮 𞤼𞤢𞤱𞤭 𞤳𞤮𞤲 𞤩𞤫 𞤬𞤭𞤶𞤭𞤲𞤢𞥄𞤲𞤮 𞤥𞤮 𞤤𞤢𞤱 𞤳𞤢 𞤬𞤭𞤶𞤮 𞤢𞤪𞤢𞤲𞤮 𞤲𞤣𞤫 𞤩𞤫 𞤬𞤮𞤼𞥆𞤵𞤲𞤮 𞤫 𞤅𞤓𞤏𞤋𞤅. 𞤐𞤣𞤫𞤲 𞤻𞤢𞤤𞤲𞤣𞤫 𞤳𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥔⹁ 𞤮 𞤲𞤢𞥄𞤣𞤢𞥄. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤤𞤫 𞤲𞤺𞤢𞤤 𞤬𞤮𞥅𞤤𞤮𞤼𞤭𞤪𞤢𞤤 𞤑𞤀𞤚𞤀𞤈 𞤬𞤵𞥅𞤼𞤭𞥅 𞤑𞤀𞤃𞤉𞤈𞤓𞤐 𞤲𞤣𞤫 𞤩𞤫 𞤢𞤷𞥆𞤵𞤲𞤮𞥅 𞤧𞤵𞤱𞤭𞤧𞤩𞤫 𞤩𞤫𞤲 𞤨𞤭𞤴𞤭 𞤩𞤫 𞤺𞤮𞥅𞤼𞤢𞤤.𞤆𞤌𞤈𞤚𞤋𞤘𞤀𞤂 🇵🇹 𞥑 – 𞥒 🇰🇷 𞤑𞤌𞤈𞤉𞤒𞤀 𞤙𞤀𞤃𞤐𞤀𞥄𞤈𞤋𞤖𞤫𞤷𞥆𞤭 𞤖𞤢𞤲𞤳𞤭 𞤔𞤀𞤆𞤀𞤐⹁ 𞤸𞤢𞤲𞤳𞤭 𞤑𞤌𞤈𞤉𞤒𞤀. 𞤑𞤮 𞤸𞤮𞤥𞤦𞤮 𞤧𞤭𞤳𞥆𞤵𞤲𞤮𞥅 𞤑𞤌𞤈𞤉𞤒𞤀 𞤱𞤢𞥄𞤱𞤢𞤴𞤲𞤮 𞤨𞤭𞤴𞤵𞤣𞤫 𞤆𞤌𞤈𞤚𞤋𞤘𞤀𞤂⹁ 𞤳𞤭𞤨𞥆𞤮𞤤 𞤈𞤌𞤐𞤀𞤂𞤁𞤌 𞤲𞤺𞤮𞤤؟ 𞤑𞤮 𞤯𞤵𞤥 𞤤𞤫 𞤱𞤢𞤯𞤭 𞤸𞤢𞤲𞤳𞤭 𞤫 𞤲𞤣𞤫𞤪 𞤤𞤫𞤴𞤣𞤭 𞤑𞤀𞤚𞤀𞤈.𞤑𞤌𞤈𞤉𞤒𞤀 𞤙𞤀𞤃𞤐𞤀𞥄𞤈𞤋 𞤨𞤭𞤴𞤵𞤲𞤮 𞤆𞤌𞤈𞤚𞤋𞤘𞤀𞤂 𞤳𞤵𞥅𞤤𞤫 𞤯𞤭𞤯𞤭 ⹁𞤩𞤫 𞤭𞤼𞥆𞤭 𞤺𞤮𞥅𞤼𞤢𞤤 .𞤘𞤭𞤤𞤢 𞥒𞥐𞥑𞥐⹁ 𞤸𞤢𞤪𞤭 𞤑𞤌𞤈𞤉𞤒𞤀 𞤤𞤵𞤥𞤦𞤢𞥄𞤤𞤭 𞤬𞤭𞥅 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤. 𞤖𞤭𞤳𞥆𞤢 𞤸𞤭𞤩𞤫 𞤢𞤲𞤣𞤵𞤲𞤮𞥅⹁ 𞤧𞤭 𞤩𞤫 𞤤𞤵𞤥𞤦𞤢𞤴⹁ 𞤳𞤮 𞤦𞤫𞥅 𞤩𞤫 𞤱𞤢𞤳𞥆𞤭𞤤𞤮𞥅 𞤸𞤢𞥄 𞤩𞤫 𞤨𞤭𞤴𞤢 𞤆𞤌𞤈𞤚𞤋𞤘𞤀𞤂. 𞤇𞤫 𞤸𞤮𞤤𞥆𞤭𞥅 𞤫𞤲 𞤤𞤢𞤼𞤮 𞤥𞤵𞤤𞥆𞤫𞤪𞤫⹁ 𞤱𞤮𞤲𞤢𞥄 𞤲𞤦𞤢𞥄𞤱𞤳𞤭 𞤼𞤵𞤲⹁ 𞤩𞤫𞤪𞤲𞤣𞤫 𞤲𞤮 𞤼𞤢𞤱𞤢𞥄. 𞤊𞤭𞥅 𞤣𞤮𞥅 𞤆𞤌𞤈𞤚𞤋𞤘𞤀𞤂 𞤬𞤭𞤶𞤵𞤲𞤮 𞤩𞤵𞤪𞤭 𞤩𞤫⹁ 𞤯𞤵𞤥 𞤱𞤢𞤯𞤢𞥄𞤲𞤮 𞤸𞤢𞥄 𞤳𞤮𞤪𞤫𞤴𞤢𞥄𞤩𞤫 𞤩𞤫𞤲 𞤼𞤢𞤰𞤭𞥅. 𞤏𞤵𞤪𞤭𞤲 𞤳𞤮 𞤆𞤌𞤈𞤚𞤋𞤘𞤀𞤂 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕. 𞤑𞤮 𞤈𞤋𞤑𞤀𞤈𞤁𞤌 𞤖𞤌𞤈𞤚𞤀 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤲𞤺𞤢𞤤. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞤲𞤮𞥅𞤺𞤢𞤴 𞤫 𞤶𞤫𞥅𞤯𞤭𞤯𞤭 𞤲𞤮𞤲⹁ 𞤑𞤋𞤃 𞤒𞤌𞤐𞤘-𞤘𞤏𞤌𞤐 𞤱𞤵𞤪𞤼𞤢𞤲𞤭 𞤲𞤺𞤢𞤤 𞤑𞤌𞤈𞤉𞤒𞤀. 𞤌𞤲𞤼𞤵𞤥𞤢 𞤳𞤢 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤖𞤓𞤏𞤀𞤐 𞤖𞤋-𞤡𞤀𞤐 𞤩𞤫𞤴𞤣𞤢𞤲𞤭 𞤩𞤫 𞤺𞤮𞥅𞤼𞤢𞤤.𞤑𞤢 𞤣𞤫𞤲𞤼𞤢𞤤 𞤯𞤮𞤮⹁ 𞤳𞤮 𞤑𞤌𞤈𞤉𞤒𞤀 𞤙𞤀𞤃𞤐𞤀𞥄𞤈𞤋 𞤉 𞤆𞤌𞤈𞤚𞤋𞤘𞤀𞤂 𞤱𞤮𞤲𞤭 𞤳𞤮 𞤤𞤵𞤥𞤦𞤭.𞤅𞤉𞤈𞤄𞤋𞤒𞤀 🇷🇸 𞥒-𞥓 🇨🇭 𞤅𞤓𞤏𞤋𞤅𞤅𞤓𞤏𞤋𞤅 𞤥𞤮𞥅𞤩𞤭𞤲𞤭𞥅 𞤅𞤉𞤈𞤄𞤋𞤒𞤀 𞤱𞤢𞤯𞤭𞥅 𞤩𞤫 𞤫 𞤸𞤮𞥅𞤪𞤫 𞤤𞤢𞥄𞤱𞤮𞤤 𞤸𞤮𞥅𞤼𞤭𞤪𞤲𞤺𞤮𞤤.𞤖𞤭𞤩𞤫 𞤢𞤲𞤣𞤵𞤲𞤮𞥅 𞤳𞤮 𞤦𞤫𞥅 𞤩𞤫 𞤬𞤮𞥅𞤤𞤢 𞤧𞤭 𞤩𞤫 𞤤𞤵𞤥𞤦𞤢. 𞤊𞤭𞤶𞤮 𞤲𞤺𞤮𞤲 𞤬𞤵𞤯𞥆𞤭 𞤼𞤵𞤲⹁ 𞤅𞤓𞤏𞤋𞤅 𞤵𞤣𞥆𞤭𞤼𞤭 𞤦𞤢𞤪𞤢 𞤮𞤲. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥒𞥐⹁ 𞤡𞤀𞤑𞤋𞥅𞤈𞤋𞥅 𞤲𞤢𞥄𞤣𞤢𞤲𞤭 𞤩𞤫 𞤳𞤵𞥅𞤤𞤢𞤤. 𞤖𞤮𞤶𞤮𞤥𞤢𞥄𞤶𞤫 𞤶𞤫𞥅𞤺𞤮𞤮 𞤩𞤢𞥄𞤱𞤼𞤭 𞤯𞤵𞤥⹁ 𞤀𞤂𞤉𞤑𞤅𞤀𞤐𞤁𞤉𞤈 𞤃𞤋𞤚𞤈𞤌𞤜𞤋𞤕 𞤭𞤼𞥆𞤢𞤲𞤭 𞤲𞤺𞤢𞤤 𞤅𞤉𞤈𞤄𞤋𞤒𞤀 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥖𞥋. 𞤜𞤂𞤀𞤖𞤌𞤜𞤋𞤕 𞤯𞤭𞤯𞤥𞤭𞤼𞤢𞤲𞤭 𞤩𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥕.𞤅𞤓𞤏𞤋𞤅 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤩𞤫 𞤭𞤼𞥆𞤭 𞤲𞤺𞤢𞤤 𞤢𞤣𞤮 𞤬𞤫𞤷𞥆𞤫𞤪𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲 𞤼𞤭𞤥𞥆𞤵𞤣𞤫. 𞤑𞤮 𞤉𞤃𞤄𞤌𞤂𞤌⹁ 𞤥𞤮 𞤭𞤱𞤣𞤭 𞤑𞤀𞤃𞤉𞤈𞤓𞤐 𞤮𞤲⹁ 𞤭𞤼𞥆𞤭 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥔.


𞤊𞤭𞤶𞤮 𞤲𞤺𞤮𞤲⹁ 𞤬𞤵𞤯𞥆𞤭𞤼𞤭𞥅 𞤼𞤵𞤲⹁ 𞤈𞤉𞤃𞤌 𞤊𞤈𞤉𞤂𞤉𞤈 𞤩𞤫𞤴𞤣𞤭𞤼𞤢𞤲𞤭 𞤅𞤓𞤏𞤋𞤅 𞤺𞤮𞥅𞤼𞤢𞤤. 𞤑𞤮 𞤯𞤮𞤮𞤲 𞤳𞤫𞤤𞥆𞤫 𞤸𞤫𞤤𞤼𞤢𞤲𞤭 𞤅𞤉𞤈𞤄𞤋𞤒𞤀. 𞤇𞤫 𞤫𞤼𞤭𞤲𞤮 𞤸𞤢𞥄 𞤲𞤮 𞤩𞤫 𞤭𞤼𞥆𞤭𞤪𞤢 𞤲𞤺𞤢𞤤⹁ 𞤩𞤫 𞤪𞤮𞤲𞤳𞤭 𞤬𞤫𞤧. 𞤔𞤮𞥅𞤲𞤮 𞤳𞤢𞤥𞤩𞤫 𞤳𞤢𞤣𞤭⹁ 𞤳𞤮 𞤸𞤢𞥄 𞤯𞤮𞥅 𞤩𞤫 𞤢𞤪𞤵𞤲𞤮𞥅. 𞤐𞤣𞤭𞤴𞤢𞤥 𞤥𞤢𞤩𞥆𞤫 𞤯𞤢𞤲 𞤤𞤢𞤲𞥆𞤭. 𞤒𞤮 𞤩𞤫 𞤴𞤢𞤸𞤵 𞤩𞤫 𞤸𞤢𞤦𞥆𞤮𞤴𞤮𞥅 𞥒𞥐𞥒𞥖.𞤔𞤮𞥅𞤲𞤭 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤⹁ 𞤳𞤮 𞤅𞤓𞤏𞤋𞤅 𞤫 𞤆𞤌𞤈𞤚𞤋𞤘𞤀𞤂 𞤬𞤮𞤼𞥆𞤢𞤼𞤢⹁ 𞤄𞤀𞤈𞤀𞤅𞤋𞤂 𞤬𞤮𞤼𞥆𞤭 𞤫 𞤑𞤌𞤈𞤉𞤒𞤀.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤅𞤀𞤈𞤌𞥅𞤏𞤌 𞤤𞤭𞤣𞥆𞤭𞥅𞤩𞤫 𞤃𞤀𞤑𞤋 𞤅𞤀𞤂 𞤲𞤮 𞤦𞤢𞤲𞤼𞤭𞥅 𞤧𞤢𞤪𞤮𞥅𞤸𞤮 𞤣𞤫𞤦𞥆𞤮 𞤳𞤢 𞤲𞤦𞤢𞤼𞤭𞤪𞤣𞤵 𞤅𞤉𞤐𞤉𞤘𞤀𞤂.𞤑𞤮 𞤸𞤢𞤲𞤳𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥑 𞤄𞤮𞤱𞤼𞤮 𞤯𞤵𞤥 𞤱𞤢𞤯𞤭. 𞤃𞤀𞤅𞥆𞤀𞤃𞤄𞤀 𞤅𞤀𞤄⹁ 𞤧𞤢𞤪𞤮𞥅𞤱𞤮 𞤭𞤱𞤭 𞤳𞤢 𞤺𞤢𞤲𞤺𞤵𞤲𞤢𞤤 𞤳𞤢 𞤮 𞤱𞤢𞤯𞤢𞤴𞤲𞤮𞥅 𞤯𞤮𞤲 𞤴𞤫𞤱𞤼𞤫𞤪𞤫⹁ 𞤮 𞤢𞤪𞤭 𞤸𞤢𞥄 𞤮 𞤸𞤫𞤱𞤼𞤭 𞤳𞤢 𞤀𞤃𞤋 𞤐𞤔𞤀𞥄𞤒 𞤣𞤢𞤪𞤭𞥅 𞤯𞤮𞤲⹁ 𞤮 𞤸𞤫𞤤𞥆𞤭𞥅 𞤥𞤮 𞤦𞤢𞤲𞤼𞤮. 𞤀𞤃𞤋 𞤐𞤔𞤀𞥄𞤒⹁ 𞤳𞤮 𞤫 𞤬𞤫𞤣𞥆𞤫 𞤃𞤀𞤑𞤋 𞤅𞤀𞤂 𞤲𞤣𞤫𞤲 𞤼𞤢𞤱𞤢𞥄. 𞤑𞤮 𞤱𞤵𞤪𞤮 𞤙𞤋𞥅𞤄𞤋 𞤼𞤢𞤱𞤢𞥄𞤲𞤺𞤮 𞤫 𞤣𞤭𞥅𞤱𞤢𞤤 𞤑𞤀𞥄𞤊𞤈𞤋𞤐 𞤲𞤺𞤢𞤤 𞤮 𞤭𞤲𞥆𞤮𞤪𞤭 𞤳𞤢 𞤲𞤦𞤢𞤼𞤭𞤪𞤣𞤵. 𞤀𞤥𞥆𞤢𞥄 𞤲𞤮𞤲 𞤃𞤀𞤅𞥆𞤀𞤃𞤄𞤀 𞤅𞤀𞤃𞤄⹁ 𞤳𞤮 𞤮 𞤧𞤢𞤪𞤮𞥅𞤱𞤮 𞤬𞤫𞤣𞥆𞤫 PUR 𞤱𞤮𞤲𞤼𞤭𞤣𞤵𞤲’𞤣𞤫 𞤫 𞤓𞤅𞤃𞤀𞥄𞤐 𞤅𞤌𞤐𞤑𞤌 𞤳𞤢𞤻𞤵𞤲 𞤫 𞤑𞤀𞤂𞤋𞤊𞤀 𞤅𞤀𞤂. 𞤑𞤮 𞤴𞤫𞤱𞤼𞤫𞤪𞤫 𞤲𞤣𞤫 𞤀𞤃𞤋 𞤐𞤔𞤀𞥄𞤒 𞤱𞤢𞤯𞤭 𞤳𞤢 𞤲𞤦𞤢𞤼𞤭𞤪𞤣𞤵⹁ 𞤥𞤵𞥅𞤧𞤭 𞤃𞤀𞤅𞥆𞤀𞤃𞤄𞤀 𞤅𞤀𞤃𞤄. 𞤉 𞤲𞤣𞤫𞤲 𞤴𞤫𞤱𞤼𞤫𞤪𞤫⹁ 𞤀𞤃𞤋 𞤐𞤔𞤀𞤒 𞤱𞤭𞤴𞤵𞤲𞤮 “𞤲𞤮 𞤱𞤮𞥅𞤣𞤭 𞤷𞤫𞤪𞤲𞤮𞥅𞤶𞤮 𞤬𞤮𞤣𞤵𞤲𞤮𞥅𞤯𞤮 𞤱𞤮𞤲𞤣𞤫𞤥𞤢 𞤧𞤭 𞤑𞤀𞤂𞤋𞤊𞤀 𞤅𞤀𞤂 𞤧𞤮𞤳𞤢𞥄𞤥𞤢⹁ 𞤮 𞤼𞤢𞤱𞤼𞤢𞤴𞤲𞤮 𞤥𞤮 𞤳𞤢 𞤲𞤦𞤢𞤦𞥆𞤢. 𞤑𞤮𞤲𞤮 𞤮𞤲 𞤷𞤫𞤪𞤲𞤮𞥅𞤶𞤮 𞤸𞤵𞥅𞤩𞤲𞤢𞥄𞤤𞤭 𞤬𞤮𞤣𞤮𞥅𞤪𞤫 𞤥𞤵𞤵𞤲 𞤲𞤣𞤫𞤦. 𞤌𞤲𞤼𞤵𞤥𞤢 𞤸𞤮 𞤱𞤭𞤴𞤭 𞤧𞤭 𞤷𞤫𞤪𞤲𞤮𞥅𞤩𞤫 𞤩𞤫𞤲 𞤸𞤵𞥅𞤩𞤲𞤢𞤼𞤢𞥄 𞤬𞤮𞤣𞤮𞥅𞤪𞤫⹁ 𞤢𞤱𞤢 𞤳𞤢𞤲𞤳𞤮 𞤳𞤢𞤣𞤭 𞤸𞤮 𞤸𞤵𞥅𞤩𞤲𞤢𞤼𞤢𞥄.𞤑𞤮 𞤯𞤭𞥅 𞤳𞤮𞤲𞤺𞤭 𞤼𞤭𞤳𞥆𞤭𞤲𞤭 𞤴𞤭𞤥𞤩𞤫 PUR 𞤧𞤢𞤦𞤵𞤲𞤢 𞤫 𞤥𞤭𞥅𞤶𞤮 𞤥𞤢𞤩𞥆𞤫 𞤳𞤮 𞤅𞤉𞤈𞤋𞤙 𞤃𞤓𞤅𞤚𞤀𞤊𞤀𞥄 𞤅𞤋𞥅⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤥𞤢𞤩𞥆𞤫 𞤲𞤣𞤫𞤲⹁ 𞤀𞤃𞤋 𞤐𞤔𞤀𞥄𞤒 𞤶𞤮𞥅𞤨𞤭𞥅.𞤑𞤮 𞤯𞤵𞤥 𞤱𞤢𞤯𞤭⹁ 𞤲𞤣𞤫 𞤃𞤀𞤅𞥆𞤀𞤃𞤄𞤀 𞤅𞤀𞤃𞤄⹁ 𞤰𞤫𞤼𞥆𞤵𞤲𞤮𞥅 𞤴𞤫𞤱𞤼𞤫𞤪𞤫⹁ 𞤮 𞤱𞤵𞤤𞥆𞤭𞤼𞤭𞥅 𞤫 𞤸𞤮𞥅𞤪𞤫𞥅𞤶𞤮 𞤲𞤦𞤢𞤼𞤵 𞤲𞤺𞤵𞤲. 𞤌 𞤱𞤭𞤴𞤭⹁ 𞤮𞤲 𞤸𞤢𞥄𞤤𞤢𞥄𞤲𞤮 𞤸𞤵𞥅𞤲𞤣𞤫 𞤲𞤣𞤫 𞤷𞤫𞤪𞤲𞤮𞥅𞤶𞤮 𞤥𞤢𞤩𞥆𞤫 𞤮𞤲 𞤸𞤮𞤴𞤲𞤢𞤲𞤮𞥅 𞤫 𞤸𞤵𞤲𞤣𞤵𞤳𞤮 𞤀𞤃𞤋 𞤐𞤔𞤀𞤒. 𞤑𞤮 𞤮𞤲𞤼𞤵𞤥𞤢 𞤮 𞤶𞤭𞤨𞥆𞤭𞥅 𞤳𞤢 𞤺𞤢𞤲𞤺𞤵𞤲𞤢𞤤⹁ 𞤮 𞤢𞤪𞤭 𞤮 𞤦𞤢𞤲𞤼𞤭𞥅 𞤧𞤮𞤲𞥆𞤢𞥄𞤶𞤮 𞤮𞤲. 𞤌𞤲 𞤯𞤮𞤲 𞤳𞤢𞤣𞤭 𞤰𞤫𞤼𞥆𞤭 𞤶𞤵𞤤𞥆𞤫𞤪𞤫 𞤬𞤫𞤪𞤭𞥅 𞤫 𞤥𞤢𞤳𞥆𞤮. 𞤖𞤭𞤱𞤮𞥅𞤩𞤫 𞤩𞤫𞤲 𞤣𞤮𞤺𞤭 𞤢𞤪𞤭 𞤵𞤳𞥆𞤭𞤼𞤭𞥅 𞤸𞤢𞤳𞥆𞤵𞤲’𞤣𞤫 𞤥𞤢𞤩𞥆𞤫. 𞤇𞤢𞤴𞤼𞤭 𞤶𞤭𞥅𞤩𞤮𞤤𞤣𞤵 𞤲𞤣𞤵𞤲 𞤯𞤵𞥅𞤯𞤭𞥅⹁𞤀𞤖𞤃𞤀𞤁𞤓 𞤃𞤀𞥄𞤃 𞤔𞤌𞤆⹁ 𞤸𞤮𞥅𞤪𞤫𞥅𞤶𞤮 𞤲𞤦𞤢𞤼𞤵 𞤲𞤺𞤵𞤲⹁ 𞤼𞤮𞤱𞤲𞤭𞤼𞤭 𞤶𞤮𞤲𞤣𞤫 𞤲𞤣𞤫𞤲. 𞤄𞤵𞤴 𞤲𞤮 𞤽𞤢𞤤𞤯𞤭 𞤫 𞤳𞤮 𞤮𞥅 𞤧𞤢𞤪𞤮𞥅𞤱𞤮 𞤱𞤢𞤯𞤭 𞤳𞤮𞤲. 𞤖𞤢𞤴 𞤱𞤮𞥅𞤣𞤭 𞤼𞤮𞤪𞤭𞥅𞤩𞤫 𞤴𞤮 𞤮 𞤴𞤢𞤤𞤼𞤭𞤲𞤫 𞤫 𞤲𞤦𞤢𞤼𞤵 𞤲𞤺𞤵𞤲.
𞤖𞤢𞤲𞤳𞤭 𞤳𞤭𞥅𞤳𞤭𞥅𞤯𞤫 𞤫 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑 𞤄𞤮𞤱𞤼𞤮⹁ 𞤳𞤮 𞤱𞤵𞤤𞤭 𞤫 𞤳𞤮 𞤽𞤢𞤤𞤯𞤭𞤲𞤭 𞤬𞤫𞤰𞥆𞤭𞥅 𞤑𞤀𞤚𞤀𞤈 𞤸𞤢𞤳𞥆𞤵𞤲’𞤣𞤫 𞤤𞤫𞤴𞤯𞤫 𞤣𞤫𞤲𞤼𞤢𞤤 𞤶𞤮𞤱𞤢𞤩𞤢𞤤 𞤲𞤺𞤢𞤤. 𞤑𞤮 𞤱𞤵𞤤𞤲𞤭 𞤲𞤺𞤢𞤤 𞤣𞤫𞤲𞤼𞤢𞤤⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤭𞤨𞥆𞤵 𞤳𞤢𞤤𞤢 𞤫 𞤳𞤭𞤨𞥆𞤭 𞤯𞤭𞤲 𞤲𞤢𞤴𞤭 𞤲𞤮 𞤱𞤢𞥄𞤱𞤵𞤲𞤮 𞤤𞤵𞤥𞤦𞤵𞤣𞤫. 𞤑𞤮𞤲𞤮 𞤳𞤮 𞤁𞤌𞤒𞤅𞤂𞤉𞤒𞤁𞤋 (𞤀𞤂𞤃𞤀𞤐) 𞤲𞤣𞤢𞤲𞤺𞤵 𞤩𞤵𞤪𞤵𞤲𞤮𞥅 𞤱𞤫𞤲𞤺𞤭𞤤𞤢𞤲𞤢𞥄𞤣𞤫. 𞤅𞤢𞤦𞤵𞤲𞤢 𞤸𞤭𞤩𞤫 𞤸𞤢𞤼𞤮𞤲𞤶𞤭𞤲𞤮 𞤫 𞤨𞤭𞤴𞤵𞤺𞤮𞤤 𞤑𞤌𞤅𞤚𞤀 𞤈𞤋𞤑𞤀⹁ 𞤫 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤴𞤮 𞤉𞤅𞤆𞤀𞤙𞤀 𞤨𞤭𞤴𞤵 𞤲𞤵𞤲 𞤔𞤀𞤆𞤀𞤐. 𞤑𞤮 𞤯𞤮𞤲 𞤩𞤫 𞤦𞤮𞤲𞤪𞤢𞥄.𞤀𞤂𞤃𞤀𞤐 🇩🇪 𞥔 – 𞥒 🇨🇷 𞤑𞤌𞤅𞤚𞤀 𞤈𞤋𞤑𞤀 𞤀𞤂𞤃𞤀𞤐 𞤱𞤢𞤳𞥆𞤭𞤤𞤭𞤲𞤮 𞤸𞤢𞥄 𞤨𞤭𞤴𞤭 𞤑𞤌𞤅𞤚𞤀 𞤈𞤋𞤑𞤀 𞤳𞤮𞤲𞤮 𞤯𞤵𞤥 𞤲𞤢𞤬𞤢𞥄𞤤𞤭 𞤩𞤫 𞤧𞤢𞤦𞤵𞤲𞤢 𞤩𞤫 𞤯𞤭𞤯𞤮 𞤳𞤢𞤤𞤢 𞤩𞤫 𞤴𞤢𞤤𞤼𞤭𞥅. 𞤑𞤮 𞤳𞤢𞤪𞤢𞤸𞤢𞤲 𞤩𞤫 𞤨𞤭𞤴𞤭𞤪𞤭 𞤩𞤫. 𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥑𞥐⹁ 𞤩𞤫 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤. 𞤑𞤮𞤲𞤮 𞤩𞤢𞤴𞤼𞤭 𞤩𞤫 𞤪𞤵𞤼𞥆𞤭𞤳𞤫 𞤬𞤭 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲⹁ 𞤑𞤌𞤅𞤚𞤀𞤈𞤋𞤑𞤀 𞤭𞤼𞥆𞤭 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥘. 𞤇𞤢𞥄𞤱𞤮 𞤯𞤵𞤥⹁ 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥐⹁ 𞤃𞤀𞤐𞤓𞤏𞤉𞤂 𞤐𞤓𞤏𞤉𞤈⹁ 𞤸𞤭𞤱𞤮𞥅𞤱𞤮 𞤣𞤮𞤴𞤧𞤩𞤫 𞤩𞤫𞤲 𞤱𞤮𞥅𞤨𞤵𞤲𞤮 𞤴𞤢𞤤𞤼𞤢𞤤 𞤥𞤢𞤳𞥆𞤮 𞤲𞤺𞤢𞤤⹁ 𞤮 𞤲𞤢𞥄𞤣𞤭𞤼𞤭𞥅 𞤳𞤵𞥅𞤤𞤢𞤤. 𞤅𞤭 𞤤𞤵𞤼𞥆𞤭𞤪𞤲𞤮 𞤲𞤮𞤲⹁ 𞤳𞤮 𞤑𞤌𞤅𞤚𞤀 𞤈𞤋𞤑𞤀 𞤬𞤫𞤰𞥆𞤢𞤴𞤲𞤮𞥅. 𞤑𞤮𞤲𞤮 𞤀𞤤𞤥𞤢𞤲𞤩𞤫 𞤩𞤫𞤲 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤑𞤀𞤒 𞤖𞤀𞤜𞤉𞤈𞤅 𞤭𞤼𞥆𞤢𞤲𞤭 𞤩𞤫 𞤲𞤺𞤢𞤤 𞤩𞤢𞥄𞤱𞤮 𞤸𞤮𞤶𞤮𞤥𞤢𞥄𞤶𞤫 𞤼𞤢𞤼𞤭⹁ 𞤪𞤫𞤬𞤼𞤭 𞤮 𞤩𞤫𞤴𞤣𞤭𞤼𞤢𞤲𞤭 𞤩𞤫 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥓. 𞤑𞤮 𞤐𞤋𞤑𞤌𞤂𞤀𞤅 𞤊𞤓𞤂𞤑𞤈𞤓𞤘 𞤲𞤢𞥄𞤣𞤭 𞤲𞤢𞤴𞤢𞤩𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥙. 𞤑𞤮𞤲𞤮 𞤯𞤵𞤥 𞤴𞤮𞤲𞤢𞥄𞤤𞤭 𞤳𞤮 𞤤𞤵𞤥𞤦𞤭𞤲𞤢 𞤩𞤫 𞤧𞤢𞤦𞤵 𞤳𞤮 𞤬𞤫𞤰𞥆𞤭 𞤳𞤮𞤲 𞤸𞤢𞤳𞥆𞤵𞤲’𞤣𞤫 𞤔𞤀𞤆𞤀𞤐 𞤫 𞤉𞤅𞤆𞤀𞤙. 𞤉 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞥒𞥐𞥑𞥘⹁ 𞤳𞤮 𞤬𞤫𞤱𞤲𞤣𞤮 𞤯𞤮𞤮 𞤀𞤤𞤥𞤢𞤲𞤩𞤫 𞤩𞤫𞤲 𞤴𞤭𞤤𞤼𞤭𞤲𞤢𞤲𞤮𞥅 𞤳𞤢𞤣𞤭.𞤔𞤀𞤆𞤀𞤐🇯🇵 𞥒 – 𞥑 🇪🇸 𞤉𞤅𞤆𞤀𞤙𞤔𞤀𞤆𞤀𞤐 𞤸𞤮𞤤𞥆𞤵𞤲𞤮 𞤸𞤢𞤲𞤳𞤭 𞤱𞤮𞤲𞤣𞤫𞤥𞤢 𞤥𞤮𞤲𞤮 𞤱𞤵𞥅𞤪𞤭 𞤩𞤫𞤪𞤲𞤣𞤫⹁ 𞤬𞤢𞤯𞤢𞤼𞤢𞥄 𞤳𞤮 𞤬𞤢𞥄𞤤𞤢𞥄. 𞤖𞤭𞤩𞤫 𞤢𞤲𞤣𞤵𞤲𞤮𞥅 𞤱𞤮𞤲𞤣𞤫𞤥𞤢 𞤧𞤭 𞤩𞤫 𞤤𞤵𞤥𞤦𞤢𞤴⹁ 𞤩𞤫 𞤱𞤢𞤳𞥆𞤭𞤤𞤮𞤼𞤮 𞤸𞤢𞥄 𞤩𞤫 𞤨𞤭𞤴𞤢 𞤳𞤢𞥄𞤳𞤢𞤪𞤢𞥄𞤶𞤭 𞤉𞤅𞤆𞤀𞤙 𞤯𞤭𞤲. 𞤑𞤮 𞤯𞤵𞤥 𞤤𞤫 𞤩𞤫 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤩𞤫 𞤱𞤢𞤯𞤭. 𞤊𞤭𞥅 𞤳𞤢𞤤𞤢 𞤀𞤂𞤜𞤀𞤈𞤌 𞤃𞤌𞤈𞤀𞤚𞤀 𞤲𞤢𞥄𞤣𞤢𞤲𞥆𞤮 𞤀𞤅𞤆𞤀𞤙 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥑𞥑⹁ 𞤯𞤵𞤥 𞤼𞤢𞤰𞤭𞤲𞤢𞥄𞤤𞤭 𞤩𞤫𞤪𞤯𞤫 𞤶𞤢𞤨𞤢𞤲𞤢𞥄𞤩𞤫 𞤩𞤫𞤲.𞤖𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤩𞤢𞥄𞤱𞤮 𞤊𞤭𞤶𞤮 𞤲𞤺𞤮𞤲 𞤬𞤵𞤯𞥆𞤭𞤼𞤫𞥅𞤣𞤫⹁ 𞤈𞤋𞤚𞤅𞤓 𞤁𞤌𞤏𞤀𞤐 𞤭𞤼𞥆𞤢𞤲𞤭 𞤔𞤀𞤆𞤀𞤐 𞤳𞤵𞥅𞤤𞤢𞤤 𞤲𞤺𞤢𞤤. 𞤖𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤩𞤢𞥄𞤱𞤮 𞤯𞤵𞤥⹁ 𞤚𞤀𞤐𞤀𞤑𞤀 𞤩𞤫𞤴𞤣𞤭𞤼𞤭 𞤺𞤮𞥅𞤼𞤢𞤤. 𞤏𞤮𞤲𞤭 𞤔𞤀𞤆𞤀𞤐 𞥒⹁ 𞤀𞤉𞤅𞤆𞤀𞤙 𞥑. 𞤑𞤮𞤲𞤮 𞤩𞤫 𞤯𞤭𞤯𞤮 𞤳𞤢𞤤𞤢 𞤩𞤫 𞤤𞤵𞤥𞤦𞤭𞥅.𞤑𞤢 𞤶𞤫𞥅𞤼𞤢𞤼𞤢𞤩𞤢𞤤⹁ 𞤳𞤮 𞤉𞤅𞤆𞤀𞤙 𞤫 𞤃𞤀𞤈𞤌𞤑 𞤬𞤭𞤶𞤢𞤼𞤢⹁ 𞤔𞤀𞤆𞤀𞤐 𞤫 𞤑𞤌𞤈𞤌𞤏𞤀𞤅𞤋 𞤬𞤮𞤼𞥆𞤢. 𞤒𞤮 𞤑𞤌𞤈𞤌𞤏𞤀𞤅𞤋 𞤸𞤫𞤦𞤤𞤮 𞤬𞤮𞤼𞤢 𞤧𞤢𞤦𞤵𞤲𞤢 𞤔𞤀𞤆𞤀𞤐 𞤥𞤮𞤰𞥆𞤢𞤲𞤢𞥄 𞤳𞤭𞤨𞥆𞤭 𞤉𞤪𞤮𞤨 𞤯𞤭𞤲 𞤸𞤭𞤳𞥆𞤢. 𞤇𞤫 𞤨𞤭𞤴𞤭𞥅 𞤉𞤅𞤆𞤀𞤙 𞤫 𞤀𞤂𞤃𞤀𞤐 𞤫 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤸𞤭𞤳𞥆𞤢. 𞤍𞤫𞥅 𞤤𞤫𞤴𞤯𞤫 𞤯𞤭𞤯𞤭 𞤤𞤫⹁ 𞤳𞤮 𞤸𞤮𞥅𞤤𞤮𞤪𞤢𞥄𞤯𞤫 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤐𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤀𞤚𞤀𞤈 𞤲𞤮 𞤢𞤪𞤣𞤭 𞤫 𞤳𞤢𞥄𞤱𞤢𞤧𞤫𞥅𞤶𞤭. 𞤖𞤮𞤥𞤦𞤮 𞤧𞤭𞤳𞥆𞤵𞤲𞤮𞥅 𞤢𞤣𞤮 𞤲𞤺𞤮𞥅 𞤤𞤢𞤼𞤮 𞤬𞤵𞤯𞥆𞤢𞥄𞤣𞤫 𞤱𞤮𞤲𞤣𞤫𞤥𞤢 𞤄𞤉𞤂𞤅𞤋𞤑 𞤬𞤫𞤰𞥆𞤢𞤼𞤢𞥄𞤲𞤮 𞤣𞤫𞤲𞤼𞤢𞤤 𞤥𞤵𞤵𞤲 𞤲𞤺𞤢𞤤؟𞤑𞤮 𞤯𞤵𞤥 𞤤𞤫 𞤱𞤢𞤯𞤭 𞤸𞤢𞤲𞤣𞤫 𞤫 𞤐𞤢𞥄𞤧𞤢𞥄𞤲𞤣𞤫 𞥑 𞤄𞤮𞤱𞤼𞤮 𞥒𞥐𞥒𞥒 𞤲𞤣𞤫 𞤄𞤉𞤂𞤔𞤋𞤑 𞤫 𞤑𞤓𞤈𞤓𞤏𞤀𞤅𞤋 𞤬𞤮𞤼𞥆𞤵𞤲𞤮𞥅 𞤧𞤫𞤲𞤺𞤮⹁ 𞤃𞤀𞤈𞤌𞤑 𞤫 𞤑𞤀𞤐𞤀𞤁𞤀 𞤬𞤮𞤼𞥆𞤭 𞤧𞤫𞤲𞤺𞤮 𞤺𞤮𞤮.
𞤃𞤀𞤈𞤌𞤑 🇲🇦 𞥒 – 𞥑 🇨🇦 𞤑𞤀𞤐𞤀𞤁𞤀𞤑𞤮 𞤥𞤢𞤪𞤮𞤳 𞤶𞤵𞤸𞤭 𞤯𞤵𞥅𞤯𞤵𞤩𞤫 𞤫 𞤲𞤺𞤢𞤤 𞤬𞤮𞥅𞤤𞤮𞤼𞤭𞤪𞤢𞤤 𞤑𞤀𞤚𞤀𞤈 𞤲𞤣𞤫 𞤩𞤫 𞤸𞤫𞤻𞥆𞤵𞤲𞤮𞥅 𞤑𞤌𞤈𞤌𞤏𞤀𞤅𞤋⹁ 𞤩𞤫 𞤴𞤭𞤤𞤼𞤭𞥅 𞤩𞤫 𞤨𞤭𞤴𞤭 𞤄𞤉𞤂𞤅𞤋𞤑. 𞤑𞤮 𞤯𞤵𞤥 𞤱𞤢𞤯𞤭⹁ 𞤸𞤢𞤪𞤭 𞤸𞤢𞤴 𞤩𞤫 𞤸𞤢𞤼𞤮𞤲𞤶𞤭𞤲𞤢𞥄 𞤫 𞤨𞤭𞤴𞤵𞤺𞤮𞤤 𞤑𞤀𞤐𞤀𞤁𞤀 𞤬𞤭𞥅 𞤲𞤮 𞤩𞤫 𞤬𞤫𞤰𞥆𞤭𞤪𞤢. 𞤑𞤮 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫 𞤨𞤫𞤼 𞤩𞤫 𞤸𞤢𞤼𞤮𞤲𞤶𞤭𞤲𞥆𞤮𞥅 𞤫 𞤥𞤵𞤵𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤩𞤫 𞤬𞤵𞤯𞥆𞤮𞤪𞤲𞤮 𞤬𞤭𞤶𞤮 𞤲𞤺𞤮𞤲 𞤸𞤢𞤲𞤣𞤫 𞤱𞤮𞤲𞤣𞤵𞤣𞤫 𞤫 𞤼𞤮𞤩𞥆𞤫 𞤲𞤢𞤴𞤭.𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤩𞤫 𞤫𞤼𞤢𞤺𞤮𞤤 𞤸𞤢𞥄 𞤩𞤫 𞤨𞤭𞤴𞤭 𞤑𞤀𞤐𞤀𞤁𞤀 𞤑𞤵𞥅𞤤𞤫 𞤯𞤭𞤯𞤭 𞤢𞤧 𞤺𞤮𞥅𞤼𞤢𞤤. 𞤔𞤮𞥅𞤲𞤭 𞤳𞤮 𞤳𞤢𞤥𞤩𞤫 𞤱𞤮𞤲𞤭 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤴𞤫𞥅𞤧𞤮 𞤑𞤌𞤈𞤌𞤏𞤀𞤅𞤋.𞤑𞤮 𞤸𞤢𞥄 𞤯𞤮𞤮 𞤑𞤀𞤐𞤀𞤁𞤀 𞤢𞤪𞤵𞤲𞤮𞥅. 𞤘𞤭𞤤𞤢 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭⹁ 𞤩𞤫 𞤻𞤢𞥄𞤥𞥆𞤭𞤲𞤢𞥄𞤥𞤢 𞤳𞤵𞥅𞤤𞤫 𞤶𞤫𞥅𞤯𞤭𞤯𞤭. 𞤑𞤮 𞤯𞤭𞤯𞤭 𞤨𞤫𞤼 𞤩𞤫 𞤭𞤼𞥆𞤭 𞤫 𞤯𞤫𞤲. 𞤖𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫 𞤩𞤫 𞤬𞤮𞥅𞤤𞤢𞥄𞤤𞤭. 𞤖𞤢𞤲𞤣𞤫 𞤳𞤮 𞤤𞤢𞤱 𞤩𞤫 𞤬𞤵𞤯𞥆𞤭 𞤥𞤵𞥅𞤯𞤵𞤣𞤫 𞤳𞤵𞥅𞤤𞤫. 𞤑𞤮 𞤖𞤀𞤑𞤋𞤃 𞤟𞤋𞤒𞤉𞤡 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤⹁ 𞤸𞤢𞤪𞤭 𞤬𞤭𞤶𞤮 𞤲𞤺𞤮𞤲 𞤲𞤮 𞤬𞤵𞤯𞥆𞤭 𞤼𞤵𞤲 𞤩𞤢𞥄𞤱𞤮 𞤸𞤮𞤶𞤮𞤥𞤢𞥄𞤶𞤫 𞥔 𞤨𞤫𞤼 .𞤑𞤢 𞤸𞤮𞤶𞤮𞤥𞤢𞥄𞤪𞤫 𞥒𞥓⹁ 𞤒𞤓𞥅𞤅𞤓𞤊 𞤀𞤐𞥆𞤀𞤅𞤋𞥅𞤈𞤋 𞤲𞤢𞥄𞤣𞤭 𞤯𞤭𞤯𞤥𞤢𞤤 𞤲𞤺𞤢𞤤. 𞤖𞤢𞤴 𞤳𞤵𞥅𞤤𞤢𞤤 𞤲𞤺𞤢𞤤 𞤑𞤀𞤐𞤀𞤁𞤀 𞤸𞤫𞤩𞤭 𞤲𞤺𞤢𞤤⹁ 𞤱𞤮𞤲𞤢𞥄 𞤳𞤢𞤥𞤩𞤫 𞤲𞤢𞥄𞤣𞤭 𞤲𞤺𞤢𞤤. 𞤑𞤮 𞤐𞤀𞥄𞤋𞤊𞤀𞤘𞤉𞤈𞤁⹁ 𞤬𞤭𞤶𞤢𞤲𞤮𞥅𞤱𞤮 𞤃𞤀𞤈𞤌𞤑 𞤲𞤢𞥄𞤣𞤭𞤼𞤭𞥅 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥐.𞤑𞤮 𞤲𞤺𞤢𞤴𞤵𞥅𞤶𞤭 𞤀𞤼𞤤𞤢𞤧 𞤯𞤭𞤲 𞤱𞤮𞤲𞤭 𞤳𞤭𞤨𞥆𞤮𞤤 𞤯𞤭𞤯𞤢𞤩𞤮𞤤 𞤀𞤬𞤪𞤭𞤳 𞤫 𞤤𞤵𞤥𞤦𞤵𞤺𞤮𞤤 𞤬𞤭𞥅 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤑𞤀𞤚𞤀𞤈 𞥒𞥐𞥒𞥒.𞤑𞤀𞤐𞤀𞤁𞤀 𞤴𞤮 𞤪𞤵𞤼𞥆𞤮 𞤫 𞤶𞤢𞥄𞤲𞤺𞤮𞤤 𞤥𞤢𞤩𞥆𞤫 𞤩𞤫 𞤸𞤫𞤦𞤤𞤢𞤲𞤮𞥅 𞤬𞤮𞥅𞤤𞤮𞤼𞤭𞤪𞤢𞤤 𞤧𞤢𞥄𞤼𞤭𞤲𞤢𞥄𞤲𞤺𞤢𞤤 𞤲𞤺𞤢𞤤 𞤫 𞥒𞥐𞥒𞥕 𞤳𞤢 𞤥𞤢𞤩𞥆𞤫. 𞤑𞤮𞤲𞤮 𞤩𞤢𞤴 𞤳𞤮 𞤧𞤢𞤤𞤢𞤲𞤢𞤺𞤮𞤤 𞤼𞤵𞤲 𞤴𞤭𞤥𞤩𞤫 𞤳𞤢𞤴𞤣𞤭 𞤲𞤢𞥄𞤼𞤭𞤪𞤲𞤣𞤭 𞤳𞤢 𞤥𞤢𞤩𞥆𞤫 𞤩𞤫 𞤺𞤢𞤴𞤲𞤢𞤼𞤢⹁ 𞤥𞤭𞤯𞤮 𞤸𞤵𞤤𞤭 𞤱𞤮𞤼𞤢 𞤩𞤫 𞤸𞤫𞤪𞤧𞤭𞤲𞤮𞤴𞤫 𞤫 𞤤𞤫𞤴 𞤶𞤭𞤥𞤦𞤫 𞤥𞤢𞤩𞥆𞤫.𞤑𞤌𞤈𞤌𞤏𞤀𞤅𞤋 🇭🇷 𞥐 – 𞥐 🇧🇪 𞤄𞤉𞤂𞤅𞤋𞤑𞤄𞤉𞤂𞤅𞤋𞤑⹁ 𞤤𞤫𞤴𞤣𞤭 𞤲𞤣𞤭 𞤶𞤭𞤳𞥆𞤫 𞤴𞤮𞤱𞤢𞤲𞤮𞥅 𞤫 𞤥𞤵𞤵𞤲 𞤬𞤮𞤼𞤢 𞤴𞤮𞥅𞤤𞤭𞤳𞤫 𞤸𞤭𞤳𞥆𞤢. 𞤖𞤭𞤩𞤫 𞤸𞤢𞤼𞤮𞤲𞤶𞤭𞤲𞥆𞤮𞥅 𞤫 𞤨𞤭𞤴𞤵𞤺𞤮𞤤 𞤑𞤌𞤈𞤌𞤏𞤀𞤅𞤋 𞤬𞤭𞥅 𞤲𞤮 𞤩𞤫 𞤤𞤵𞤥𞤦𞤭𞤪𞤢. 𞤇𞤫 𞤫𞤼𞤭𞤲𞤮 𞤤𞤫⹁ 𞤳𞤮𞤲𞤮 𞤩𞤫 𞤱𞤢𞥄𞤱𞤢𞥄𞤤𞤭 𞤲𞤢𞥄𞤣𞤵𞤣𞤫 𞤸𞤢𞤴 𞤳𞤵𞥅𞤤𞤢𞤤. 𞤈𞤌𞤃𞤉𞤂𞤌 𞤂𞤓𞤑𞤀𞤑𞤓 𞤱𞤮𞥅𞤨𞤵𞤲𞤮𞥅 𞤸𞤵𞥅𞤤𞤢𞤲𞤯𞤫 𞤯𞤵𞥅𞤯𞤵𞤯𞤫. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥕𞥙⹁ 𞤮 𞤬𞤭𞤯𞤵𞤲𞤮 𞤼𞤵𞤺𞤢𞤤𞤢𞤤 𞤸𞤭𞤱𞤮𞥅𞤣𞤫 𞤑𞤌𞤈𞤌𞤏𞤀𞤅𞤋 𞤲𞤣𞤫𞤲. 𞤀 𞤱𞤭𞤴𞤢𞤴 𞤳𞤮 𞤳𞤢𞤼𞤢𞥄 𞤩𞤫 𞤪𞤮𞤲𞤣𞤭𞤲𞤮𞥅.𞤀𞤣𞤮 𞤲𞤺𞤢𞤤 𞤻𞤢𞤤𞥆𞤢𞤤 𞤯𞤮𞤮⹁ 𞤸𞤢𞤪𞤭 𞤑𞤌𞤈𞤌𞤏𞤀𞤅𞤋 𞤫 𞤃𞤢𞤪𞤮𞤳 𞤲𞤮 𞤬𞤮𞤼𞤢 𞤼𞤮𞤩𞥆𞤫. 𞤳𞤭𞤨𞥆𞤮𞤤 𞤦𞤫𞥅 𞤲𞤮 𞤥𞤢𞤪𞤵𞤲𞤮𞥅 𞤼𞤮𞤩𞥆𞤫 𞥔. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤄𞤉𞤂𞤅𞤋𞤑 𞤲𞤮 𞤻𞤢𞥄𞤥𞥆𞤭𞤲𞤢𞥄 𞤳𞤵𞥅𞤤𞤫 𞤩𞤵𞤪𞤭 𞤑𞤌𞤈𞤌𞤏𞤀𞤅𞤋⹁ 𞤫 𞤲𞤣𞤫 𞤼𞤢𞤱𞤵𞤲𞤮𞥅 𞤃𞤀𞤈𞤌𞤑 𞤨𞤭𞤴𞤭𞥅 𞤑𞤀𞤐𞤀𞤁𞤀⹁ 𞤄𞤉𞤂𞤅𞤋𞤑 𞤼𞤢𞤱𞤼𞤭𞥅 𞤑𞤀𞤐𞤀𞤁𞤀 𞤫 𞤴𞤢𞤤𞤼𞤵𞤩𞤫 𞤩𞤫𞤲. 𞤔𞤮𞥅𞤲𞤭 𞤳𞤮 𞤑𞤌𞤈𞤌𞤏𞤀𞤅𞤋 𞤉 𞤃𞤀𞤈𞤌𞤑 𞤱𞤮𞤲𞤭 𞤳𞤮 𞤬𞤫𞤰𞥆𞤭. 𞤃𞤀𞤈𞤌𞤑 𞤬𞤮𞤼𞥆𞤮𞤴𞤢𞤴 𞤫 𞤉𞤅𞤆𞤀𞤙𞤀⹁ 𞤑𞤌𞤈𞤌𞤏𞤀𞤅𞤋 𞤸𞤢𞤱𞤪𞤢 𞤫 𞤔𞤀𞤆𞤀𞤐.
𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤀𞤈𞤔𞤀𞤐𞤚𞤋𞤐𞤀 🇦🇷 𞥒 – 𞥐 🇵🇱 𞤆𞤌𞤂𞤌𞤙𞤑𞤮 𞤀𞤈𞤔𞤀𞤐𞤚𞤋𞤐 𞤫 𞤆𞤌𞤂𞤌𞤐 𞤤𞤵𞤥𞤦𞤭.𞤊𞤭𞥅 𞤳𞤢𞤤𞤢 𞤀𞤈𞤔𞤀𞤐𞤚𞤋𞤐𞤀 𞤨𞤭𞤴𞤵𞤲𞤮 𞤩𞤫 𞤳𞤵𞥅𞤤𞤫 𞤯𞤭𞤯𞤭⹁ 𞤳𞤮 𞤳𞤢𞤥𞤩𞤫 𞤯𞤮𞤮 𞤯𞤭𞤯𞤭 𞤱𞤮𞤲𞤭 𞤫 𞤤𞤵𞤥𞤦𞤵𞤣𞤫 𞤬𞤭𞥅 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤 𞤲𞤣𞤫 𞤼𞤢𞤱𞤵𞤲𞤮𞥅 𞤅𞤀𞤏𞤓𞤁𞤋 𞤨𞤭𞤴𞤢𞥄𞤥𞤢. 𞤖𞤢𞤪𞤭 𞤦𞤵𞤴 𞤲𞤮 𞤸𞤵𞤤𞤢𞤲𞤭 𞤀𞤈𞤔𞤀𞤐𞤚𞤋𞤐𞤀 𞤩𞤢𞥄𞤱𞤮 𞤅𞤀𞤏𞤓𞤁𞤋 𞤸𞤫𞤪𞤧𞤭𞤲𞤣𞤫 𞤩𞤫 𞤫 𞤬𞤭𞤶𞤮 𞤥𞤢𞤩𞥆𞤫 𞤢𞤪𞤢𞤲𞤮 𞤲𞤺𞤮𞤲. 𞤌𞤲𞤼𞤵𞤥𞤢⹁ 𞤬𞤮𞤨 𞤽𞤢𞤤𞤯𞤵𞤲𞤮 𞤸𞤵𞤼𞤭𞥅 𞤩𞤫 𞤳𞤢𞤣𞤭. 𞤐𞤢𞤲𞤣𞤭 𞤳𞤮 𞤲𞤺𞤢𞤤 𞤨𞤭𞤺𞥆𞤢𞤤 𞤬𞤭𞤲𞤣𞤭𞤲𞤭 𞤩𞤫 𞤧𞤢𞤦𞤵𞤲𞤢 𞤺𞤭𞤤𞤢 𞤮𞤲𞤼𞤵𞤥𞤢⹁ 𞤥𞤮 𞤩𞤫 𞤬𞤮𞤼𞥆𞤭 𞤱𞤮𞥅 𞤫 𞤥𞤵𞤵𞤲⹁ 𞤸𞤭𞤩𞤫 𞤧𞤮𞤰𞤵𞤣𞤫. 𞤖𞤢𞤲𞤣𞤫 𞤳𞤮 𞤆𞤌𞤂𞤌𞤙 𞤩𞤫 𞤸𞤢𞤱𞤪𞤭 𞤫 𞤥𞤵𞤵𞤲. 𞤇𞤫 𞤶𞤭𞤲𞤣𞤭𞤲𞤭 𞤩𞤫𞤲 𞤸𞤢𞥄 𞤩𞤫𞤲 𞤺𞤭𞥅𞤤𞤢𞥄. 𞤖𞤢𞤪𞤭 𞤩𞤫 𞤢𞤤𞤢𞥄 𞤴𞤭𞤵𞤣𞤫 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤧𞤢𞤳𞤢 𞤩𞤫 𞤤𞤢𞤼𞤢 𞤲𞤣𞤫𞤲. 𞤐𞤢𞤲𞤣𞤭 𞤴𞤭𞤥𞤩𞤫 𞤂𞤉𞤏𞤀𞤐𞤁𞤌𞤅𞤑𞤋 𞤩𞤫𞤲 𞤳𞤮 𞤲𞤣𞤢𞥄𞤪𞤵𞤺𞤮𞤤 𞤃𞤉𞤅𞤋 𞤳𞤢𞤥𞤩𞤫 𞤳𞤢𞤣𞤭 𞤩𞤫 𞤢𞤪𞤵𞤲𞤮𞥅. 𞤑𞤮 𞤧𞤭 𞤀𞤈𞤔𞤀𞤐𞤚𞤋𞤐𞤀 𞤬𞤭𞤶𞤭𞥅 𞤫𞤥𞤦𞤫𞤪𞤫 𞤸𞤮𞤶𞤮𞤥𞤢𞥄𞤶𞤫 𞥔⹁ 𞤧𞤭 𞤆𞤌𞤂𞤌𞤙 𞤬𞤭𞤶𞤢 𞤸𞤮𞤶𞤮𞤥𞤢𞥄𞤪𞤫 𞤱𞤮𞥅𞤼𞤫𞤪𞤫. 𞤑𞤢 𞤬𞤫𞤷𞥆𞤢𞤼𞤢 𞤯𞤮𞤲⹁ 𞤸𞤢𞤪𞤭 𞤆𞤌𞤂𞤌𞤙 𞤲𞤮 𞤣𞤢𞤪𞤼𞤢𞥄𞤣𞤫 𞤦𞤫𞤼𞤫 𞤧𞤫𞥅𞤯𞤢 𞤩𞤢𞤴𞤼𞤭 𞤳𞤮 𞤫 𞤫 𞤸𞤮𞥅𞤪𞤮 𞤩𞤮𞤤𞤮 𞤩𞤫 𞤧𞤫𞥅𞤪𞤼𞤭 𞤳𞤢 𞤬𞤫𞤱𞤲𞤣𞤮 𞤬𞤮𞤱𞤼𞤢𞤺𞤮𞤤. 𞤬𞤭𞥅 𞤳𞤢𞤤𞤢 𞤃𞤉𞤅𞤋 𞤥𞤢𞤰𞤭𞤲𞥆𞤮 𞤩𞤫 𞤲𞤣𞤫 𞤮 𞤸𞤫𞤩𞤵𞤲𞤮𞥅 𞤤𞤢𞤼𞤫𞤪𞤫 𞤳𞤢 𞤲𞤣𞤫𞤪 𞤸𞤵𞥅𞤤𞤮𞥅𞤣𞤵 𞤆𞤌𞤂𞤌𞤙. 𞤑𞤮𞤲𞤮 𞤸𞤭𞤱𞤮𞥅𞤱𞤮 𞤆𞤌𞤂𞤌𞤙 𞤮𞤲 𞤦𞤵𞤺𞤭𞤼𞤭𞤲𞤮 𞤲𞤣𞤫.𞤇𞤢𞤴𞤼𞤭 𞤲𞤮𞤲 𞤩𞤫 𞤬𞤵𞤯𞥆𞤭𞤼𞤭𞤳𞤫⹁ 𞤀𞤈𞤔𞤀𞤐𞤚𞤋𞤐𞤀 𞤱𞤢𞤯𞤵𞤲𞤮 𞤳𞤵𞥅𞤤𞤫 𞤯𞤭𞤯𞤭. 𞤑𞤮 𞤀𞤂𞤉𞤑𞤅𞤋𞤅 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥖⹁ 𞤀𞤂𞤜𞤀𞤈𞤉𞤅 𞤯𞤭𞤯𞤥𞤭𞤼𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥗𞥋.𞤑𞤮𞤲𞤮 𞤬𞤭𞥅 𞤳𞤢𞤤𞤢 𞤆𞤌𞤂𞤌𞤙 𞤨𞤭𞤴𞤢𞤲𞤮⹁ 𞤳𞤮 𞤳𞤢𞤥𞤩𞤫 𞤫 𞤀𞤈𞤔𞤀𞤐𞤚𞤋𞤐𞤀 𞤤𞤵𞤥𞤦𞤭. 𞤑𞤢 𞤶𞤫𞥅𞤼𞤢𞤼𞤢𞤩𞤢𞤤⹁ 𞤳𞤮 𞤆𞤌𞤂𞤌𞤙 𞤬𞤮𞤼𞥆𞤮𞤴𞤼𞤢 𞤫 𞤊𞤀𞤈𞤀𞤐𞤅𞤋⹁ 𞤀𞤈𞤔𞤀𞤐𞤚𞤋𞤐𞤀 𞤬𞤭𞤶𞤮𞤴𞤢 𞤌𞤅𞤚𞤀𞤈𞤀𞤂𞤋𞤒𞤀. 𞤐𞤮 𞤼𞤵𞥅𞤥𞤢𞥄 𞤳𞤢 𞤴𞤭𞤥𞤩𞤫 𞤃𞤉𞤅𞤋 𞤩𞤫𞤲⹁ 𞤱𞤢𞤯𞤢 𞤩𞤫𞤲 𞤧𞤢𞤴𞤪𞤫.𞤃𞤉𞤑𞤅𞤋𞤑 🇲🇽 𞥒-𞥐 🇸🇦 𞤅𞤀𞤏𞤓𞤁𞤋𞤅𞤢𞤱𞤵𞤣𞤭 𞤬𞤫𞥅𞤼𞤵𞤲𞤮 𞤬𞤫𞤲 𞤲𞤣𞤫 𞤩𞤫 𞤨𞤭𞤴𞤵𞤲𞤮𞥅 𞤀𞤈𞤔𞤀𞤐𞤚𞤋𞤐𞤀. 𞤐𞤢𞤲𞤣𞤭 𞤩𞤫 𞤧𞤭𞤳𞥆𞤵𞤲𞤮 𞤶𞤮𞥅𞤲𞤭 𞤳𞤮 𞤳𞤢𞤥𞤩𞤫 𞤸𞤫𞤲𞤣𞤮𞤼𞤮𞥅 𞤬𞤫𞤤𞤲𞤺𞤮 𞤲𞤺𞤮𞤲. 𞤀 𞤱𞤭𞤴𞤢𞤴 𞤳𞤮 𞤯𞤵𞤥 𞤼𞤵𞤲 𞤩𞤫 𞤢𞤪𞤵𞤲𞤮𞥅 𞤯𞤢𞤩𞥆𞤵𞤺𞤮𞤤 𞤑𞤀𞤚𞤀𞤈. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤸𞤫𞤲𞤣𞤭𞥅𞤯𞤮 𞤩𞤫 𞤱𞤮𞥅 𞤲𞤮 𞤸𞤢𞤴𞤤𞤵𞤣𞤫 𞤨𞤭𞤴𞤼𞤢. 𞤆𞤌𞤂𞤌𞤙 𞤩𞤫 𞤀𞤈𞤔𞤀𞤐𞤚𞤋𞤐𞤀 𞤨𞤭𞤴𞤭 𞤩𞤫𞤲 𞤸𞤢𞤲𞤣𞤫 𞤳𞤵𞥅𞤤𞤫 𞤯𞤭𞤯𞤭⹁ 𞤨𞤭𞤴𞤵𞤲𞤮 𞤩𞤫 𞤳𞤢𞤥𞤩𞤫 𞤅𞤀𞤏𞤓𞤁𞤋 𞤳𞤵𞥅𞤤𞤫 𞤯𞤭𞤯𞤭. 𞤉 𞤸𞤭𞤲𞤮 𞤤𞤫⹁ 𞤸𞤢𞤪𞤭 𞤩𞤫 𞤨𞤭𞤴𞤭𞥅𞤲𞤮 𞤀𞤈𞤔𞤀𞤐𞤚𞤋𞤐𞤀. 𞤖𞤢𞤲𞤣𞤫 𞤩𞤫 𞤢𞤪𞤵 𞤫 𞤲𞤺𞤮𞥅 𞤬𞤭𞤶𞤮 𞤸𞤭𞤩𞤫 𞤥𞤢𞤪𞤭 𞤼𞤮𞤩𞥆𞤫 𞤼𞤢𞤼𞤭. 𞤑𞤮 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫 𞤨𞤫𞤼 𞤩𞤫 𞤯𞤢𞤩𞥆𞤢𞤴𞤲𞤮𞥅⹁ 𞤳𞤮𞤲𞤮 𞤩𞤫 𞤱𞤫𞤤𞤧𞤭𞤲𞤣𞤭𞥅 𞤸𞤢𞥄 𞤃𞤫𞤳𞤧𞤭𞤳𞤢𞥄𞤩𞤫 𞤩𞤫𞤲 𞤱𞤵𞤶𞤭𞤩𞤫 𞤷𞤮𞤲𞤣𞤭 𞤫 𞤻𞤢𞤥𞤢𞤳𞤵. 


𞤖𞤢𞥄 𞤳𞤢 𞤬𞤭𞤶𞤮 𞤲𞤺𞤮𞤲 𞤬𞤫𞤷𞥆𞤢𞤼𞤢 𞤯𞤮𞤲 𞤸𞤢𞤪𞤭 𞤸𞤭𞤩𞤫 𞤥𞤢𞤪𞤭 𞤼𞤢𞤥𞤢𞤱𞤵. 𞤑𞤮𞤲𞤮 𞤩𞤢𞥄𞤱𞤼𞤭 𞤢𞤪𞤼𞤢𞥄𞤥𞤢⹁ 𞤃𞤉𞤑𞤅𞤋𞤑 𞤱𞤢𞤯𞤭 𞤩𞤫 𞤳𞤵𞥅𞤤𞤫 𞤯𞤭𞤯𞤭. 𞤑𞤮 𞤖𞤀𞤐𞤈𞤋 𞤃𞤀𞤈𞤚𞤉𞤐 𞤱𞤮𞤲𞤭 𞤳𞤮 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥗𞥋 ⹁𞤧𞤭 𞤂𞤓𞤏𞤋 𞤡𞤀𞤏𞤉𞤟 𞤯𞤭𞤯𞤥𞤭𞤼𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥒𞥋. 
𞤇𞤢𞥄𞤱𞤼𞤭 𞤯𞤵𞤥⹁ 𞤃𞤉𞤑𞤅𞤋𞤑 𞤸𞤫𞤩𞤭 𞤶𞤮𞤱𞤪𞤫 𞤬𞤫𞤰𞥆𞤵𞤺𞤮𞤤. 𞤖𞤢𞤪𞤭 𞤳𞤮 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤨𞤫𞤼 𞤸𞤫𞤣𞥆𞤢𞤲𞤭𞥅 𞤩𞤫 𞤬𞤭𞥅 𞤤𞤵𞤥𞤦𞤵𞤺𞤮𞤤. 𞤇𞤫 𞤫𞤼𞤭𞥅 𞤬𞤮𞤼𞤢 𞤬𞤭𞥅 𞤲𞤮 𞤩𞤫 𞤩𞤫𞤴𞤣𞤭𞤪𞤢 𞤳𞤵𞥅𞤤𞤫. 𞤏𞤵𞤪𞤭𞤲 𞤩𞤫 𞤸𞤫𞤩𞤵𞤲𞤮 𞤯𞤫 𞤯𞤭𞤯𞤭⹁ 𞤳𞤮𞤲𞤮 𞤸𞤢𞤪𞤭 𞤯𞤫𞤲 𞤣𞤢𞤺𞤢𞥄𞤳𞤭. 𞤉 𞤲𞤣𞤫𞤪 𞤫𞤼𞤢𞥄𞤪𞤫 𞤥𞤢𞤩𞥆𞤫⹁ 𞤩𞤫 𞤴𞤫𞤶𞥆𞤭𞤼𞤭 𞤸𞤭𞤱𞤵𞤺𞤮𞤤 𞤩𞤢𞥄𞤱𞤮 𞤥𞤢𞤩𞥆𞤫 𞤸𞤢𞥄 𞤅𞤀𞤏𞤓𞤁𞤋 𞤱𞤵𞤪𞤼𞤭 𞤳𞤵𞥅𞤤𞤢𞤤. 𞤔𞤮𞤱𞤪𞤫 𞤥𞤢𞤤𞥆𞤢 𞤼𞤢𞤥𞤢𞤱𞤵 𞤥𞤢𞥄𞤴𞤭 𞤯𞤮𞤲.𞤊𞤭𞥅 𞤳𞤢𞤤𞤢 𞤃𞤉𞤑𞤅𞤋𞤑 𞤨𞤭𞤴𞤭𞥅 𞤅𞤀𞤏𞤓𞤁𞤋⹁ 𞤳𞤢𞤥𞤩𞤫 𞤳𞤢𞤣𞤭 𞤩𞤫 𞤴𞤢𞤤𞤼𞤭𞥅 𞤸𞤢𞤲𞤣𞤫 𞤲𞤣𞤫 𞤼𞤢𞤱𞤵𞤲𞤮𞥅 𞤩𞤫 𞤱𞤢𞤯𞤢𞥄𞤥𞤢 𞤳𞤵𞥅𞤤𞤫 𞤩𞤵𞤪𞤭 𞤆𞤌𞤂𞤌𞤙.
𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤖𞤢𞤲𞤣𞤫⹁ 𞤫 𞤲𞤶𞤫𞤧𞤤𞤢𞥄𞤪𞤫 𞥓𞥐 𞤔𞤮𞤤𞤮⹁ 𞤚𞤓𞤐𞤋𞥅𞤅𞤀 𞤫 𞤊𞤀𞤈𞤀𞤐𞤅𞤋 𞤬𞤮𞤼𞥆𞤵𞤲𞤮 𞤧𞤫𞤲𞤺𞤮⹁ 𞤁𞤀𞤐𞤃𞤀𞤈𞤑 𞤫 𞤌𞤅𞤚𞤀𞤈𞤀𞤂𞤋𞤒𞤀 𞤬𞤮𞤼𞥆𞤭 𞤧𞤫𞤲𞤺𞤮 𞤺𞤮𞥅.𞤀𞤣𞤮 𞤸𞤢𞤲𞤣𞤫⹁ 𞤸𞤢𞤪𞤭 𞤊𞤀𞤈𞤀𞤐𞤅𞤋 𞤼𞤢𞤦𞤭𞤲𞤼𞤭𞤲𞤭𞥅 𞤬𞤫𞤰𞥆𞤵𞤺𞤮𞤤 𞤥𞤢𞤩𞥆𞤫. 𞤍𞤫𞤴𞤢 𞤤𞤫𞤴𞤯𞤫 𞤼𞤢𞤼𞤭 𞤳𞤢𞤤𞤢 𞤲𞤮 𞤱𞤢𞥄𞤱𞤵𞤲𞤮𞥅 𞤤𞤵𞤥𞤦𞤵𞤣𞤫. 𞤑𞤮𞤲𞤮 𞤚𞤓𞤐𞤋𞥅𞤅𞤀 𞤲𞤮 𞤼𞤢𞤰𞤢𞤲𞤢𞤲𞤮 𞤬𞤮𞤼𞤢 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤳𞤢𞤥𞤩𞤫 𞤫 𞤊𞤀𞤈𞤀𞤐𞤅𞤋 𞤱𞤮𞤲𞤵𞤲𞤮𞥅 𞤬𞤮𞤼𞥆𞤵𞤣𞤫.𞤚𞤓𞤐𞤋𞥅𞤅𞤀 🇹🇳 𞥑 – 𞥐 🇫🇷 𞤊𞤀𞤈𞤀𞤐𞤅𞤋𞤑𞤮 𞤸𞤵𞤼𞤢𞤲𞤮𞥅𞤩𞤫 𞤩𞤫𞤲 𞤸𞤢𞥄𞤱𞤲𞤭 𞤸𞤢𞤲𞤣𞤫 𞤸𞤢𞤳𞥆𞤵𞤲’𞤣𞤫 𞤊𞤀𞤈𞤀𞤐𞤅𞤋 𞤫 𞤚𞤓𞤐𞤋𞥅𞤅𞤀 𞤧𞤢𞤦𞤵𞤲𞤢 𞤁𞤌𞤚𞤉 𞤑𞤀𞤈𞤚𞤀𞤅 𞤨𞤭𞤴𞤵𞤲𞤮 𞤁𞤌𞤐𞤚𞤌𞤛𞤈𞤋 𞤊𞤀𞤈𞤀𞤐𞤅𞤋 𞤲𞤣𞤭𞤲 𞤳𞤵𞥅𞤤𞤢𞤤. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤩𞤫 𞤤𞤵𞤥𞤦𞤭𞥅⹁ 𞤊𞤀𞤈𞤀𞤐𞤅𞤋 𞤳𞤮 𞤬𞤭𞤶𞤮𞥅𞤩𞤫 𞤩𞤫 𞤱𞤮𞥅𞤱𞤢𞥄 𞤩𞤫𞤲 𞤩𞤵𞤪𞤭 𞤬𞤭𞤶𞤭𞤲𞤣𞤫 𞤸𞤢𞤲𞤣𞤫 𞤬𞤭𞥅 𞤳𞤢𞤤𞤢 𞤐𞤄𞤀𞤆𞥆𞤉 𞤫 𞤘𞤈𞤋𞤅𞤃𞤀𞤐 𞤲𞤢𞥄𞤼𞤵𞤲𞤮. 𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥘𞥋 𞤏𞤀𞤖𞤄𞤋𞥅 𞤑𞤀𞤟𞤈𞤋𞥅 𞤲𞤢𞥄𞤣𞤢𞤲𞤭 𞤣𞤮𞤼𞤫 𞤯𞤫𞤲 𞤳𞤵𞥅𞤤𞤢𞤤. 𞤑𞤢 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤢𞤼𞤢 𞤯𞤮𞤲⹁ 𞤘𞤈𞤋𞤟𞤃𞤀𞤐 𞤲𞤢𞥄𞤣𞤵𞤲𞤮 𞤳𞤵𞥅𞤤𞤢𞤤 𞤳𞤮𞤲𞤮 𞤲𞤺𞤢𞤤 𞤶𞤢𞤩𞤢𞥄𞤳𞤢.𞤊𞤭𞥅 𞤳𞤢𞤤𞤢 𞤚𞤓𞤐𞤋𞥅𞤅𞤀 𞤬𞤮𞥅𞤤𞤵𞤲𞤮⹁ 𞤩𞤫 𞤤𞤵𞤥𞤦𞤢𞥄𞤤𞤭 𞤲𞤣𞤫 𞤼𞤢𞤱𞤵𞤲𞤮𞥅 𞤌𞤅𞤚𞤀𞤈𞤀𞤂𞤋𞤒𞤀 𞤨𞤭𞤴𞤵𞤲𞤮 𞤩𞤫⹁ 𞤨𞤭𞤴𞤭 𞤳𞤢𞤣𞤭 𞤁𞤀𞤐𞤃𞤀𞤈𞤑 𞤸𞤢𞤲𞤣𞤫. 𞤚𞤓𞤐𞤋𞥅𞤅𞤀 𞤸𞤫𞤩𞤭𞥅 𞤳𞤮 𞤴𞤵𞤪𞤥𞤭 𞤳𞤮𞤲𞤮 𞤳𞤮 𞤯𞤢𞥄𞤴𞤫𞤪𞤫 𞤥𞤢𞤩𞥆𞤫 𞤲𞤣𞤫𞤲 𞤸𞤫𞤱𞤼𞤭𞤼𞤭𞥅 𞤩𞤫. 𞤇𞤫 𞤸𞤢𞥄𞤲𞤢𞥄𞤲𞤮 𞤢𞤷𞥆𞤵𞤣𞤫 𞤌𞤅𞤚𞤀𞤈𞤂𞤋𞤒𞤀 𞤨𞤭𞤴𞤢 𞤩𞤫. 𞤔𞤮𞥅𞤲𞤭 𞤳𞤢𞤥𞤩𞤫 𞤳𞤢𞤣𞤭 𞤩𞤫 𞤼𞤢𞤱𞤼𞤭𞥅 𞤸𞤮𞥅𞤼𞤢𞤴𞤩𞤫 𞤩𞤫𞤲.𞤑𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤳𞤮 𞤊𞤀𞤈𞤀𞤐𞤅𞤋 𞤫 𞤌𞤅𞤚𞤀𞤈𞤀𞤂𞤋𞤒𞤀 𞤤𞤵𞤥𞤦𞤭. 𞤌𞤅𞤚𞤀𞤈𞤀𞤂𞤋𞤒𞤀 🇦🇺 𞥑 – 𞥐 🇩🇰 𞤁𞤀𞤐𞤃𞤀𞤈𞤑𞤌𞤅𞤚𞤀𞤈𞤀𞤂𞤋𞤒𞤀 𞤢𞤲𞤣𞤭𞤪𞤢𞥄𞤳𞤢 𞤬𞤮𞤼𞤢 𞤤𞤢𞤼𞤵𞤺𞤮𞤤 𞤥𞤵𞤤𞥆𞤫𞤪𞤫 𞤳𞤮𞤲𞤮 𞤩𞤫 𞤱𞤢𞤳𞥆𞤤𞤭𞤲𞤮 𞤸𞤢𞤲𞤣𞤫 𞤸𞤢𞥄 𞤩𞤫 𞤴𞤢𞤤𞤼𞤭𞤲𞤭 𞤁𞤀𞤐𞤃𞤢𞤈𞤑⹁ 𞤤𞤫𞤴𞤣𞤭 𞤑𞤈𞤋𞤅𞤚𞤋𞤒𞤀𞤐 𞤉𞤈𞤋𞤑𞤅𞤉𞤐 𞤲𞤣𞤭𞤲. 𞤉𞤥𞤦𞤢 𞤩𞤫𞥅 𞤢𞤪𞤼𞤢𞥄𞤤𞤭 𞤥𞤢𞥄𞤥𞤭𞤪𞤢𞥄𞤩𞤫 𞤥𞤵𞤵𞤲. 𞤅𞤢𞤦𞤵𞤲𞤢 𞤁𞤀𞤐𞤃𞤀𞤈𞤑 𞤳𞤮 𞤤𞤫𞤴𞤣𞤭 𞤊𞤢𞤴𞤳𞤭𞤲𞤩𞤫 𞤩𞤫𞤲⹁ 𞤶𞤮𞤥𞤦𞤢𞤪𞤮𞥅𞤩𞤫 𞤸𞤵𞤤𞤢𞤲𞤮𞥅𞤩𞤫 𞤺𞤭𞤦𞤭 𞤉𞤪𞤮𞤨 𞤸𞤢𞥄 𞤀𞥄𞤧𞤭𞤴𞤢. 𞤑𞤢 𞤩𞤫 𞤪𞤫𞤱𞤵𞤲𞤮𞥅 𞤱𞤮𞥅⹁ 𞤩𞤫 𞤢𞤷𞥆𞤢𞤴𞤲𞤮 𞤳𞤮 𞤤𞤵𞤼𞥆𞤫𞤼𞤫 𞤬𞤭𞤤𞥆𞤫𞥅𞤣𞤫. 𞤑𞤮 𞤼𞤢𞥄𞤲𞤭𞤪𞤢𞥄𞤩𞤫 𞤥𞤢𞤩𞥆𞤫 𞤩𞤫𞤲 𞤱𞤮𞤲𞤵𞤲𞤮𞥅 𞤬𞤭𞤶𞤢𞤲𞤣𞤫 𞤁𞤀𞤐𞤃𞤀𞤈𞤑 𞤸𞤢𞤲𞤣𞤫. 𞤑𞤮 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤨𞤫𞤼 𞤩𞤫 𞤸𞤢𞤼𞤮𞤲𞤶𞤭𞤲𞥆𞤮𞥅 𞤫 𞤥𞤵𞤵𞤲⹁ 𞤳𞤮𞤲𞤮 𞤩𞤫 𞤬𞤭𞤶𞤭𞤪𞤭 𞤱𞤢 𞤲𞤢𞤴𞤤𞤢𞤸𞤮𞤴 𞤸𞤢𞥄 𞤈𞤀𞤒𞤂𞤋 𞤃𞤀𞤘𞤈𞤋 𞤥𞤮 𞤌𞤅𞤚𞤀𞤈𞤀𞤂𞤋𞤒𞤀 𞤱𞤢𞤯𞤭 𞤩𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥐. 𞤑𞤮 𞤴𞤢𞤱𞤼𞤭 𞤸𞤮𞤶𞤮𞤥𞤢𞥄𞤶𞤫 𞥓𞥐⹁ 𞤸𞤭𞤩𞤫 𞤺𞤫𞤪𞤣𞤵𞤣𞤫 𞤫 𞤲𞤺𞤢𞤤 𞤳𞤵𞥅𞤤𞤢𞤤⹁ 𞤩𞤫 𞤪𞤮𞤲𞤳𞤭 𞤲𞤮 𞤩𞤫 𞤭𞤼𞥆𞤭𞤪𞤢 𞤲𞤺𞤢𞤤. 𞤚𞤢𞤤𞥆𞤢𞤤 𞤤𞤢𞤳𞥆𞤫⹁ 𞤲𞤺𞤢𞤤 𞤨𞤭𞤺𞥆𞤢𞤤 𞤱𞤮𞤲𞤢𞥄 𞤫 𞤁𞤀𞤐𞤃𞤀𞤈𞤑 𞤼𞤵𞤲 𞤸𞤢𞤱𞤪𞤭. 𞤚𞤓𞤐𞤋𞥅𞤅𞤀 𞤸𞤫𞤩𞤮𞤪𞤲𞤮 𞤫 𞤲𞤣𞤫𞥅 𞤶𞤢𞥄𞤴𞤪𞤫 𞤥𞤢𞤩𞥆𞤫.𞤔𞤮𞥅𞤲𞤭 𞤳𞤮 𞤌𞤅𞤚𞤀𞤈𞤀𞤂𞤋𞤒𞤀 𞤼𞤢𞤱𞤼𞤭 𞤊𞤀𞤈𞤀𞤐𞤅𞤋 𞤫 𞤬𞤫𞤰𞥆𞤵𞤩𞤫 𞤩𞤫𞤲. 𞤚𞤓𞤐𞤋𞥅𞤅𞤀 𞤱𞤮𞤲𞤭 𞤢𞤪𞤢𞤲𞤩𞤫 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤴𞤢𞤤𞤼𞤵𞤺𞤮𞤤 𞤫 𞤲𞤺𞤢𞥄𞤤 𞤬𞤮𞥅𞤤𞤮𞤼𞤭𞤪𞤢𞤤 𞤑𞤀𞤚𞤀𞤈 𞥒𞥐𞥒𞥒.
𞤑𞤮 𞤸𞤢𞤲𞤣𞤫 𞤱𞤮𞤲𞤭 𞤻𞤢𞤤𞥆𞤢𞤤 𞤧𞤢𞤳𞥆𞤭𞤼𞤮𞤪𞤢𞤤 𞤲𞤺𞤢𞤤 𞤱𞤮𞤲𞤢𞤲𞤣𞤫 𞤣𞤫𞤲𞤼𞤫 𞤢𞤪𞤢𞤲𞤫 𞤯𞤫𞤲 𞤯𞤭𞤯𞤭.𞤅𞤉𞤐𞤉𞤘𞤀𞤂 🇸🇳 𞥒-𞥑 🇪🇨 𞤉𞤑𞤏𞤀𞤚𞤉𞤈𞤂𞤢𞤲𞥆𞤭𞥅!!!!! 𞤑𞤮 𞤴𞤫𞤤𞤢𞤲𞤮𞥅 𞤳𞤮𞤲 𞤼𞤵𞤤𞤼𞤢𞥄𞤤𞤭. 𞤐𞤺𞤢𞤴𞤵𞥅𞤶𞤭 𞤯𞤭𞤲 𞤸𞤫𞤪𞤧𞤭𞤲𞤢𞥄𞤤𞤭 𞤀𞤊𞤈𞤋𞤑. 𞤅𞤉𞤐𞤉𞤘𞤀𞤂 𞤱𞤮𞤲𞤭𞥅 𞤢𞤪𞤢𞤲𞤩𞤫 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤤𞤵𞤥𞤦𞤵𞤺𞤮𞤤 𞤬𞤭𞥅 𞤼𞤢𞤱𞤫𞤺𞤮𞤤 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤑𞤀𞤚𞤀𞤈 𞥒𞥐𞥒𞥒.𞤐𞤮 𞤢𞤲𞤣𞤢𞤲𞤮𞥅⹁ 𞤳𞤮 𞤦𞤫𞥅 𞤲𞤺𞤢𞤴𞤵𞥅𞤶𞤭 𞤯𞤭𞤲 𞤨𞤭𞤴𞤢 𞤉𞤑𞤏𞤀𞤚𞤉𞤈 𞤧𞤭 𞤅𞤉𞤐𞤉𞤘𞤀𞤂 𞤤𞤵𞤥𞤦𞤢. 𞤑𞤮 𞤯𞤵𞤥 𞤤𞤫 𞤯𞤭 𞤱𞤢𞤯𞤭. 𞤍𞤭 𞤨𞤭𞤴𞤭 𞤉𞤑𞤏𞤀𞤚𞤉𞤈 𞤳𞤵𞥅𞤤𞤫 𞥒⹁ 𞤩𞤫𞤲 𞤭𞤼𞥆𞤭 𞤺𞤮𞥅𞤼𞤢𞤤. 𞤑𞤮 𞤋𞤅𞤃𞤀𞤒𞤋𞤂𞤀 𞤅𞤀𞥄𞤈 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤲𞤣𞤫 𞤮 𞤴𞤫𞤯𞤢𞤲𞤮𞥅 𞤤𞤢𞤼𞤫𞤪𞤫 𞤳𞤢 𞤸𞤵𞥅𞤤𞤮𞥅𞤲𞤣𞤫 𞤩𞤢𞥄𞤱𞤮 𞤮 𞤤𞤭𞤩𞤫𞥅𞤣𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥔. 𞤉𞤑𞤏𞤀𞤚𞤉𞤈 𞤭𞤼𞥆𞤵𞤲𞤮 𞤳𞤵𞥅𞤤𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥘. 𞤅𞤭 𞤩𞤫 𞤤𞤵𞤼𞥆𞤵𞤲𞤮 𞤯𞤮𞤲⹁ 𞤸𞤢𞤪𞤢𞤴𞤲𞤮 𞤅𞤉𞤐𞤉𞤘𞤀𞤂 𞤴𞤢𞤤𞤼𞤭𞥅. 𞤑𞤮𞤲𞤮 𞤑𞤀𞥄𞤂𞤋𞤁𞤓 𞤑𞤓𞤂𞤓𞤄𞤀𞤂𞤋⹁ 𞤲𞤺𞤢𞤴𞤵𞥅𞤪𞤭 𞤶𞤢𞤥𞤦𞤢𞥄𞤪𞤭 𞤊𞤓𞥅𞤚𞤀 𞤲𞤣𞤭𞤲 𞤱𞤭𞤴𞤭 𞤯𞤵𞤥 𞤱𞤢𞤯𞤢𞤼𞤢𞥄. 𞤖𞤢𞤴 𞤼𞤭𞤥𞥆𞤢𞥄𞤤𞤭 𞤸𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤩𞤢𞥄𞤱𞤮 𞤉𞤑𞤏𞤀𞤚𞤉𞤈 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤥𞤵𞤵𞤲 𞤲𞤺𞤢𞤤 ⹁ 𞤸𞤢𞤪𞤭 𞤑𞤀𞥄𞤂𞤋𞤁𞤓 𞤩𞤫𞤴𞤣𞤭𞤼𞤢𞤲𞤭𞥅 𞤅𞤉𞤐𞤉𞤘𞤀𞤂 𞤳𞤵𞥅𞤤𞤢𞤤. 𞤑𞤮 𞤲𞤺𞤢𞤤 𞤱𞤢𞤯𞤭 𞤩𞤫 𞤯𞤭𞤯𞤢𞤩𞤮 𞤳𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫. 𞤑𞤮 𞤳𞤢𞤲𞤺𞤢𞤤 𞤱𞤮𞤲𞤭 𞤧𞤢𞤦𞤵 𞤩𞤫 𞤤𞤵𞤥𞤦𞤵𞤣𞤫.𞤂𞤢𞤳𞥆𞤫𞤪𞤫 𞤰𞤢𞥄𞤪𞤵𞤲𞤮 𞤬𞤮𞤼𞤢 𞤲𞤮𞤲. 𞤑𞤮𞤲𞤮 𞤢 𞤱𞤭𞤴𞤢𞤴 𞤧𞤫𞤪𞤭𞤲𞤩𞤫 𞤥𞤢𞤩𞥆𞤫 𞤩𞤫𞤲 𞤢𞥄𞤥𞤢𞥄𞤲𞤮 𞤨𞤮𞥅𞤯𞤵𞤺𞤮𞤤 𞤶𞤭𞤳𞤭𞤪𞤭𞥅𞤶𞤫 𞤯𞤫𞤲 𞤼𞤮𞤪𞤮𞥅 𞤘𞤉𞤐𞤌 𞤃𞤮𞤰𞥆𞤮 𞤈𞤮𞤳𞥆𞤮𞥅𞤱𞤮 𞤮𞤲. 𞤖𞤢𞤪𞤭 𞤼𞤭𞤥𞥆𞤭𞥅 𞤣𞤵𞥅𞤩𞤭 𞤲𞤮𞥅𞤺𞤢𞤴 𞤺𞤭𞤤𞤢 𞤩𞤫 𞤱𞤢𞤴𞤪𞤵𞤲𞤮𞥅 𞤼𞤢𞤱𞤫𞥅𞤣𞤫 𞤫 𞤶𞤫𞥅𞤼𞤢𞤼𞤢𞤩𞤢𞤤 𞤬𞤮𞥅𞤤𞤮𞤼𞤭𞤪𞤢𞤤 𞤬𞤭𞥅 𞤬𞤫𞤤𞤲𞤺𞤮 𞤢𞤣𞤵𞤲𞤢𞤴𞤢𞤲𞤳𞤮𞤱𞤮 𞤲𞤺𞤮𞤲. 𞤕𞤫𞤦𞤪𞤭 𞤲𞤣𞤭𞤲 𞤥𞤫𞥅𞤥𞤫𞤼𞤫 𞤸𞤢𞤲𞤣𞤫 𞤳𞤢𞤣𞤭.𞤖𞤌𞤂𞤀𞤐𞤁 🇳🇱 𞥒 – 𞥐 🇶🇦 𞤑𞤀𞤚𞤀𞤈𞤑𞤢𞤼𞤢𞤪 𞤸𞤫𞤩𞤭𞥅 𞤳𞤮 𞤴𞤵𞤪𞤥𞤭. 𞤖𞤫𞤲𞤣𞤭𞥅𞤯𞤮 𞤩𞤫 𞤱𞤮𞥅 𞤲𞤮 𞤧𞤮𞤰𞤵𞤣𞤫. 𞤊𞤭𞥅 𞤳𞤢𞤤𞤢 𞤳𞤮 𞤳𞤢𞤥𞤩𞤫 𞤼𞤮𞥅𞤤𞤲𞤭 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤⹁ 𞤸𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫 𞤩𞤫 𞤬𞤮𞥅𞤤𞤢𞥄𞤤𞤭. 𞤑𞤮 𞤯𞤵𞤥 𞤱𞤮𞤲𞤭 𞤪𞤫𞤥𞤢 𞤸𞤢𞥄 𞤺𞤢𞤴𞤲𞤢⹁ 𞤱𞤮𞥅𞤼𞤩𞤫 𞤢𞤪𞤢 𞤧𞤮𞤻𞤢 𞤻𞤢𞥄𞤥𞤢. 𞤑𞤮 𞤴𞤢𞤱𞤼𞤭 𞤣𞤵𞤶𞤵𞤲𞤫 𞥒𞥒𞥐 𞤣𞤢𞤤𞤢⹁ 𞤩𞤫 𞤲𞤢𞥄𞤣𞤭𞥅 𞤫 𞤲𞤺𞤢𞤤 𞤬𞤮𞥅𞤤𞤮𞤼𞤭𞤪𞤢𞤤. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤩𞤫 𞤱𞤮𞤲𞤣𞤫 𞤢𞤪𞤢𞤥𞤩𞤫 𞤫 𞤴𞤢𞤤𞤼𞤭𞤲𞤫𞥅𞤣𞤫. 𞤖𞤌𞤂𞤀𞤐𞤁 𞤳𞤢𞤣𞤭 𞤢𞤤𞤢𞥄 𞤴𞤵𞤪𞤥𞤫𞥅𞤲𞤣𞤫. 𞤊𞤭𞥅 𞤳𞤢𞤤𞤢 𞤩𞤫 𞤤𞤵𞤥𞤦𞤭𞥅⹁ 𞤯𞤵𞤥 𞤸𞤢𞤯𞤢𞥄𞤲𞤮 𞤩𞤫 𞤸𞤫𞤪𞤧𞤭𞤲𞤭𞤪𞤣𞤫 𞤑𞤀𞤚𞤀𞤈 𞤳𞤵𞥅𞤤𞤫 𞤯𞤭𞤯𞤭. 𞤑𞤮 𞤑𞤌𞤁𞤋 𞤘𞤀𞤑𞤆𞤌 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥖𞥋 𞤧𞤭 𞤊𞤈𞤀𞤐𞤑𞤋 𞤣𞤫 𞤔𞤌𞤐𞤘 𞤯𞤭𞤯𞤥𞤭𞤼𞤢𞤲𞤭 𞤩𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥙. 𞤔𞤮𞥅𞤲𞤭 𞤳𞤮 𞤖𞤌𞤂𞤀𞤐𞤁 𞤫 𞤼𞤮𞤩𞥆𞤫 𞤥𞤵𞤵𞤲 𞤶𞤫𞥅𞤯𞤭𞤯𞤭 𞤱𞤮𞤲𞤭 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤. 𞤔𞤮𞥅𞤲𞤭 𞤴𞤮 𞤑𞤀𞤚𞤀𞤈 𞤢𞤪𞤵 𞤳𞤫𞤤𞥆𞤢𞤲𞤢 𞤸𞤫𞤣𞥆𞤭𞥅𞤩𞤫 𞤩𞤫𞤲. 𞤑𞤮 𞤸𞤫𞤩𞤭𞤩𞤫 𞤳𞤮𞤲 𞤲𞤮 𞤽𞤢𞤤𞤯𞤭𞤲𞤭 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤳𞤢𞤥𞤩𞤫 𞤰𞤫𞤼𞥆𞤵𞤲𞤮𞥅 𞤬𞤫𞤤𞤲𞤺𞤮 𞤀𞥄𞤅𞤋𞤒𞤀 𞤲𞤺𞤮𞤲.𞤀𞤃𞤉𞤈𞤋𞤑 🇺🇸 𞥑 – 𞥐 🇮🇷 𞤋𞤈𞤀𞤐𞤑𞤢 𞤳𞤭𞥅𞤳𞤭𞥅𞤯𞤫⹁ 𞤳𞤮 𞤤𞤫𞤴𞤯𞤫 𞤯𞤭𞤯𞤭 𞤢𞤴𞤪𞤵𞤯𞤫 𞤬𞤮𞤼𞤢 𞤬𞤮𞤼𞥆𞤭. 𞤍𞤫𞤲 𞤳𞤮 𞤀𞤃𞤀𞤉𞤈𞤋𞤑 𞤫 𞤋𞤈𞤀𞤐. 𞤅𞤭 𞤋𞤈𞤀𞤐 𞤨𞤭𞤴𞤵𞤲𞤮 𞤀𞤃𞤉𞤈𞤋𞤑⹁ 𞤸𞤢𞤪𞤢𞤴 𞤯𞤵𞤥 𞤴𞤮𞤲𞤭𞥅𞤲𞤮 𞤩𞤫 𞤸𞤢𞤴 𞤧𞤭 𞤩𞤫 𞤬𞤫𞤰𞥆𞤢𞤼𞤢𞥄𞤲𞤮. 𞤑𞤮𞤲𞤮 𞤀𞤃𞤉𞤈𞤋𞤑 𞤳𞤢𞤻𞤵𞤲 𞤳𞤢𞤣𞤭 𞤱𞤭𞤴𞤭 𞤢𞤷𞥆𞤢𞤼𞤢𞥄 𞤯𞤵𞤥 𞤱𞤢𞤯𞤢 𞤬𞤭𞥅 𞤳𞤢𞤤𞤢 𞤩𞤫 𞤱𞤮𞥅𞤱𞤢𞥄 𞤨𞤭𞤴𞤵𞤣𞤫 𞤋𞤈𞤀𞤐 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫. 𞤑𞤮𞤲𞤮 𞤸𞤢𞤲𞤣𞤫 𞤀𞤃𞤉𞤈𞤋𞤑 𞤱𞤢𞤳𞥆𞤭𞤤𞤭𞤲𞤮 𞤸𞤢𞥄 𞤻𞤢𞤥𞥆𞤭𞤲𞤭 𞤋𞤈𞤀𞤐 𞤸𞤢𞤥𞤦𞤵𞤪𞤺𞤫𞥅𞤪𞤫. 𞤑𞤮 𞤑𞤋𞤈𞤋𞤅𞤚𞤋𞤒𞤀𞤐 𞤆𞤓𞤂𞤋𞤅𞤋𞤑 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤦𞤢𞤶𞥆𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥘𞥋. 𞤋𞤪𞤢𞤲 𞤫𞤼𞤭𞤲𞤮𞥅 𞤸𞤢𞥄 𞤲𞤮 𞤭𞤼𞥆𞤭𞤪𞤢 𞤲𞤺𞤢𞤤⹁ 𞤳𞤮𞤲𞤮 𞤩𞤫 𞤱𞤢𞥄𞤱𞤢𞥄𞤲𞤮. 𞤑𞤢𞤥𞤩𞤫 𞤳𞤢𞤣𞤭⹁ 𞤩𞤫 𞤥𞤮𞥅𞤩𞤢𞤴 𞤨𞤢𞤱𞤤𞤮𞤴 𞤥𞤢𞤩𞥆𞤫 𞤩𞤫 𞤱𞤢𞤯𞥆𞤮𞥅 𞤤𞤢𞥄𞤳𞤮𞤴 𞤥𞤢𞤩𞥆𞤫⹁ 𞤩𞤫 𞤤𞤵𞤥𞤦𞤮𞤴𞤢 𞤺𞤢𞤯𞤢. 𞤑𞤢𞤥𞤩𞤫 𞤫 𞤑𞤀𞤚𞤀𞤈 𞤳𞤮 𞤲𞤣𞤭𞤴𞤢𞤲 𞤱𞤮𞤲𞤭 𞤸𞤢𞤳𞥆𞤵𞤲’𞤣𞤫 𞤥𞤢𞤩𞥆𞤫. 𞤔𞤮𞥅𞤲𞤭 𞤀𞤃𞤉𞤈𞤋𞤑 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞥕. 𞤇𞤫 𞤤𞤵𞤥𞤦𞤭𞥅 𞤳𞤢𞤥𞤩𞤫 𞤳𞤢𞤣𞤭. 𞤑𞤮 𞤳𞤢𞤥𞤩𞤫 𞤫 𞤖𞤌𞤂𞤀𞤐 𞤬𞤭𞤶𞤮𞤴𞤼𞤢 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤.𞤉𞤐𞤘𞤉𞤂𞤉 🏴󠁧󠁢󠁥󠁮󠁧󠁿 𞥓-𞥐 🏴󠁧󠁢󠁷󠁬󠁳󠁿 𞤏𞤉𞤂𞤅𞤊𞤭𞥅 𞤳𞤢𞤤𞤢 𞤳𞤮 𞤩𞤫 𞤳𞤢𞤱𞤼𞤢𞤤⹁ 𞤳𞤮 𞤳𞤢𞤥𞤩𞤫 𞤳𞤢𞤣𞤭 𞤳𞤢𞤬𞤭 𞤤𞤫𞤴𞤣𞤭⹁ 𞤉𞤐𞤘𞤉𞤂𞤉 𞤢𞤷𞥆𞤢𞤲𞤢𞥄𞤤𞤭 𞤥𞤭𞤻𞥆𞤵 𞤥𞤵𞤵𞤲. 𞤉 𞤸𞤭𞤲𞤤𞤫 𞤸𞤢𞤪𞤭 𞤩𞤫 𞤤𞤵𞤥𞤦𞤭𞥅 𞤳𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤩𞤫 𞤧𞤮𞤰𞤭𞤪𞤣𞤫 𞤤𞤫𞤴𞤣𞤭 𞤘𞤀𞤈𞤉𞤊 𞤄𞤉𞤂 𞤲𞤣𞤭𞤲 𞤳𞤵𞥅𞤤𞤫 𞤼𞤢𞤼𞤭. 𞤍𞤫 𞤬𞤮𞤨 𞤳𞤮 𞤳𞤢 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤯𞤫 𞤲𞤢𞥄𞤣𞤢𞥄. 𞤑𞤮 𞤃𞤀𞤈𞤑𞤋𞤅 𞤈𞤀𞤡𞤊𞤌𞤈𞤁⹁ 𞤬𞤭𞤶𞤢𞤲𞤮𞥅𞤱𞤮 𞤃𞤀𞤐 𞤒𞤓𞤐𞤀𞤒𞤚𞤉𞤁 𞤱𞤮𞤲𞤭 𞤳𞤮 𞤲𞤢𞥄𞤣𞤭 𞤳𞤵𞥅𞤤𞤫 𞤯𞤭𞤯𞤭. 𞤀𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥐⹁ 𞤯𞤭𞤯𞤢𞤩𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥘. 𞤑𞤮𞤲𞤮 𞤸𞤢𞤳𞥆𞤵𞤲’𞤣𞤫 𞤯𞤫𞤲 𞤯𞤭𞤯𞤭⹁ 𞤊𞤋𞤂 𞤊𞤌𞤁𞤉𞤐 𞤲𞤢𞥄𞤣𞤵𞤲𞤮 𞤺𞤮𞥅𞤼𞤢𞤤 𞤫 𞤲𞤣𞤫𞤪 𞤸𞤮𞤶𞤮𞤥𞤢𞥄𞤪𞤫 𞤱𞤮𞥅𞤼𞤫𞤪𞤫 𞤩𞤢𞥄𞤱𞤮 𞤳𞤵𞥅𞤤𞤢𞤤 𞤈𞤀𞤡𞤊𞤌𞤈𞤁 𞤲𞤺𞤢𞤤. 𞤐𞤢𞤲𞤣𞤭 𞤸𞤢𞤪𞤭 𞤏𞤫𞤤𞤧𞤩𞤫 𞤩𞤫𞤲 𞤲𞤮 𞤥𞤵𞤺𞤢𞥄 𞤼𞤢𞤸𞤮. 𞤔𞤮𞥅𞤲𞤭 𞤳𞤮 𞤉𞤐𞤘𞤉𞤂𞤉 𞤱𞤮𞤲𞤭 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤯𞤭𞤯𞤢𞤩𞤢𞤤 𞤲𞤺𞤢𞤤. 𞤑𞤮 𞤳𞤢𞤥𞤩𞤫 𞤫 𞤅𞤉𞤐𞤉𞤘𞤀𞤂 𞤬𞤭𞤶𞤮𞤴𞤼𞤢 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥔 𞤄𞤮𞤱𞤼𞤮 𞥒𞥐𞥒𞥒.
𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤉𞤥𞤦𞤢 𞤲𞤺𞤮𞥅 𞤊𞤭𞤶𞤮 𞤲𞤮 𞤱𞤵𞤤𞤵𞤲𞤮𞥅 𞤸𞤢𞤲𞤣𞤫.𞤑𞤀𞤃𞤉𞤈𞤓𞤐 🇨🇲 𞥓 – 𞥓 🇷🇸 𞤅𞤉𞤈𞤄𞤋𞤒𞤀 𞤖𞤢𞤲𞤣𞤫 𞤳𞤮 𞤑𞤢𞤥𞤫𞤪𞤵𞤲 𞤫 𞤅𞤫𞤪𞤦𞤭𞤴𞤢 𞤵𞤣𞥆𞤭𞤼𞤭 𞤻𞤢𞤤𞥆𞤢𞤤 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤑𞤢𞤼𞤢𞤪. 𞤐𞤢𞤲𞤣𞤭 𞤆𞤌𞤂 𞤄𞤋𞤒𞤀 𞤲𞤫𞤤𞤣𞤵𞤲𞤮 𞤲𞤺𞤢𞤴𞤵𞥅𞤶𞤭 𞤑𞤢𞤥𞤫𞤪𞤵𞤲 𞤯𞤭𞤲 𞤼𞤮𞥅𞤪𞤭 𞤲𞤣𞤭 𞤩𞤫 𞤭𞤲𞥆𞤢𞤼𞤢 𞤲𞤣𞤮𞥅𞤤𞤫𞥊. 𞤑𞤮 𞤯𞤵𞤥 𞤯𞤭 𞤥𞤮𞤯𞤭 𞤸𞤢𞥄 𞤽𞤮𞤽𞤪𞤫 𞤬𞤭𞤯𞤭 𞤯𞤭 𞤧𞤭 𞤯𞤭 𞤬𞤵𞤯𞥆𞤭 𞤨𞤭𞤴𞤪𞤵𞤣𞤵𞤣𞤫 𞤫 𞤅𞤫𞤪𞤦𞤭𞤴𞤢. 𞤅𞤭 𞤱𞤮𞤲𞤢𞥄𞤲𞤮 𞤯𞤵𞤥 𞤲𞤮 𞤺𞤢𞤧𞤢 𞤑𞤀𞤃𞤉𞤈𞤓𞤃 𞤱𞤢𞥄𞤱𞤢𞤴𞤲𞤮 𞤨𞤭𞤴𞤵𞤣𞤫 𞤅𞤫𞤪𞤦𞤭𞤴𞤢 𞤳𞤮 𞤯𞤵𞥅𞤯𞤭. 𞤑𞤮 𞤳𞤢𞤥𞤩𞤫 𞤢𞤣𞤭𞤲𞤮𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥙. 𞤑𞤮 𞤟𞤀𞤐 𞤡𞤀𞤈𞤂 𞤲𞤢𞥄𞤣𞤭 𞤲𞤺𞤢𞤤. 𞤑𞤮𞤲𞤮 𞤳𞤢 𞤬𞤫𞤷𞥆𞤫𞤪𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤧𞤢𞤦𞤵 𞤨𞤢𞤤𞤶𞤫 𞤩𞤢𞥄𞤱𞤮-𞤩𞤢𞥄𞤱𞤮𞥅𞤩𞤫 𞤑𞤢𞤥𞤢𞤪𞤵𞤲 𞤩𞤫𞤲⹁ 𞤅𞤫𞤪𞤦𞤭𞤴𞤢 𞤭𞤼𞥆𞤭 𞤳𞤵𞥅𞤤𞤢𞤤 𞤲𞤺𞤢𞤤 𞤩𞤫𞤴𞤣𞤭𞤼𞤭 𞤳𞤢𞤣𞤭 𞤺𞤮𞥅𞤼𞤢𞤤. 𞤇𞤢𞥄𞤱𞤮 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤬𞤵𞤯𞥆𞤢𞥄𞤣𞤫⹁ 𞤅𞤫𞤪𞤦𞤭𞤴𞤢 𞤩𞤫𞤴𞤣𞤭 𞤬𞤢𞥄𞤸𞤭𞤲 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥓. 𞤚𞤭𞤥𞥆𞤭 𞤳𞤵𞥅𞤤𞤫 𞤼𞤢𞤼𞤭. 𞤇𞤢𞥄𞤱𞤼𞤭 𞤯𞤵𞤥⹁ 𞤉𞤤𞤼𞤮𞥅𞤱𞤮 𞤑𞤢𞤥𞤫𞤪𞤵𞤲 𞤮𞤲 𞤲𞤢𞥄𞤣𞤭 𞤜𞤉𞤐𞤅𞤀𞤐 𞤀𞤄𞤓𞥅𞤄𞤀𞤑𞤀𞤈 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥕.𞤑𞤮 𞤮𞤲𞤼𞤵𞤥𞤢 𞤑𞤀𞤃𞤉𞤈𞤓𞤐 𞤴𞤭𞥅𞤼𞤭 𞤤𞤢𞥄𞤱𞤮𞤤. 𞤇𞤢𞥄𞤱𞤮 𞤮 𞤲𞤢𞥄𞤼𞤵𞤣𞤫⹁ 𞤜𞤉𞤐𞤅𞤀𞤐 𞤀𞤄𞤓𞥅𞤄𞤀𞤑𞤀𞤈 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥓. 𞤖𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤩𞤢𞥄𞤱𞤮 𞤯𞤵𞤥⹁ 𞤮 𞤬𞤫𞤰𞥆𞤭𞤲𞤢𞤲𞤭 𞤉𞤈𞤋𞤑 𞤃𞤀𞤑𞤅𞤋𞤃 𞤥𞤵𞤤𞥆𞤫𞤪𞤫 𞤲𞤣𞤫𞤲⹁ 𞤮𞤲 𞤯𞤮𞤲 𞤱𞤫𞤪𞤲𞤮𞤴𞤭 𞤲𞤣𞤫 𞤳𞤢 𞤲𞤣𞤫𞤪 𞤧𞤢𞤲𞤳𞤫 𞤅𞤉𞤈𞤄𞤋𞤒𞤀. 𞤏𞤮𞤲𞤭 𞤧𞤫𞤲𞤺𞤮 𞤳𞤢𞤤𞤢 𞤳𞤵𞥅𞤤𞤫 𞤼𞤢𞤼𞤭. 𞤑𞤮 𞤲𞤭𞥅 𞤬𞤭𞤶𞤮 𞤲𞤺𞤮𞤲 𞤧𞤢𞤳𞥆𞤭𞤼𞤮𞤪𞤭 𞤳𞤮𞤲𞤮 𞤱𞤵𞤤𞤭𞤪𞤲𞤮 𞤲𞤺𞤢𞤴𞤵𞥅𞤶𞤭 𞤑𞤢𞤥𞤫𞤪𞤵𞤲 𞤬𞤮𞤼𞤢. 𞤀𞤨𞤫𞤱 𞤯𞤭 𞤱𞤮𞤲𞤼𞤢 𞤥𞤵𞥅𞤧𞤵𞤸𞤮𞤴.𞤐𞤣𞤫 𞤼𞤢𞤱𞤵𞤲𞤮𞥅 𞤑𞤢𞤥𞤫𞤪𞤵𞤲 𞤥𞤢𞤪𞤢𞥄 𞤬𞤮𞤼𞤢𞤴𞤯𞤮 𞤫 𞤜𞤉𞤐𞤅𞤀𞤐 𞤀𞤄𞤓𞥅𞤄𞤀𞤑𞤀𞤈 𞤳𞤢 𞤳𞤭𞤨𞥆𞤮𞤤 𞤥𞤢𞤩𞥆𞤫⹁ 𞤴𞤭𞤥𞤩𞤫 𞤦𞤵𞤴 𞤲𞤮 𞤤𞤢𞤲𞤣𞤮𞤲’𞤣𞤭𞤪𞤣𞤫 𞤸𞤮𞤤 𞤳𞤮 𞤱𞤢𞤯𞤭 𞤮 𞤬𞤵𞤯𞥆𞤭𞤲𞤢𞥄𞤳𞤢 𞤬𞤭𞤶𞤮 𞤲𞤺𞤮𞤲 𞤸𞤢𞤲𞤣𞤫؟ 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤌𞤐𞤀𞤐𞤀⹁ 𞤸𞤭𞤱𞤮𞥅𞤱𞤮 𞤥𞤢𞤩𞥆𞤫 𞤥𞤮 𞤩𞤫 𞤸𞤮𞥅𞤤𞤮𞤪𞤭 𞤮𞤲 𞤬𞤭𞤶𞤭𞤲𞤢𞤲𞤮𞥅𞤳𞤢 𞤸𞤢𞤲𞤣𞤫 𞤬𞤭𞥅 𞤮𞤥𞤮 𞤺𞤢𞥄𞤤𞤣𞤭 𞤫 𞤸𞤮𞥅𞤪𞤫𞥅𞤩𞤫 𞤳𞤭𞤨𞥆𞤮𞤤 𞤲𞤺𞤮𞤤.𞤐𞤮 𞤱𞤮𞤲𞤭𞤪𞤭 𞤱𞤮𞥅⹁ 𞤫𞤤𞤼𞤮𞥅𞤱𞤮 𞤮𞤲 𞤲𞤮 𞤸𞤫𞤯𞤢𞥄 𞤩𞤢𞤴𞤼𞤭 𞤳𞤮 𞤦𞤫𞥅 𞤑𞤢𞤥𞤫𞤪𞤵𞤲 𞤨𞤭𞤴𞤢 𞤄𞤢𞤪𞤢𞤧𞤭𞤤 𞤧𞤭 𞤩𞤫 𞤬𞤫𞤰𞥆𞤢. 𞤃𞤮𞤲𞤮 𞤢𞤲𞤣𞤭 𞤄𞤢𞤪𞤢𞤧𞤭𞤤⹁ 𞤲𞤮 𞤢𞤲𞤣𞤭 𞤯𞤵𞤥 𞤱𞤮𞤲𞤢𞥄 𞤳𞤮 𞤱𞤫𞤤𞤭 𞤬𞤭𞥅 𞤲𞤮𞤲.𞤅𞤫𞤪𞤦𞤭𞤴𞤢 𞤫 𞤑𞤢𞤥𞤢𞤪𞤵𞤲 𞤨𞤭𞤴𞤢𞤲𞤮 𞤳𞤢 𞤬𞤭𞤶𞤮 𞤥𞤢𞤩𞥆𞤫 𞤢𞤪𞤢𞤲𞤮. 𞤔𞤮𞥅𞤲𞤭 𞤥𞤮 𞤦𞤫𞥅 𞤫 𞤥𞤢𞤩𞥆𞤫 𞤲𞤮 𞤸𞤢𞥄𞤲𞤭 𞤬𞤮𞥅𞤤𞤵𞤣𞤫 𞤫 𞤬𞤭𞤶𞤮 𞤥𞤵𞤵𞤲 𞤧𞤢𞤳𞥆𞤭𞤼𞤭𞥅𞤲𞤺𞤮 𞤲𞤺𞤮𞤲 𞤧𞤭 𞤼𞤢𞤥𞤰𞤭𞤲𞤮𞥅 𞤬𞤫𞤰𞥆𞤵𞤺𞤮𞤤. 𞤑𞤮𞤲𞤮 𞤧𞤭 𞤼𞤢𞤱𞤭𞥅 𞤑𞤢𞤥𞤢𞤪𞤵𞤲 𞤳𞤮 𞤄𞤢𞤪𞤢𞤧𞤭𞤤 𞤼𞤵𞤯𞤢𞤲𞤼𞤮𞥅⹁ 𞤅𞤫𞤪𞤦𞤭𞤴𞤢 𞤳𞤢𞤻𞤵𞤲 𞤬𞤮𞤼𞥆𞤢𞤴 𞤫 𞤅𞤵𞤱𞤭𞤧𞤢𞥄𞤩𞤫⹁ 𞤩𞤫 𞤄𞤢𞤪𞤢𞤧𞤭𞤤 𞤨𞤭𞤴𞤭𞤪𞤭 𞤳𞤢𞤪𞤢𞤸𞤢𞤲 𞤸𞤢𞤲𞤣𞤫. 𞤑𞤌𞥅𞤈𞤉𞥅 𞤙𞤀𞥄𞤃𞤐𞤀🇰🇷 𞥒 – 𞥓 🇬🇭 𞤘𞤀𞤐𞤀 𞤇𞤢𞥄𞤱𞤮 𞤑𞤀𞤃𞤀𞤈𞤓𞤐 𞤫 𞤅𞤉𞤈𞤄𞤋𞤒𞤀 𞤧𞤫𞥅𞤣𞤵𞤣𞤫 𞤸𞤮𞥅𞤪𞤫 𞥓-𞥓⹁ 𞤘𞤀𞤐𞤀 𞤫 𞤑𞤌𞥅𞤈𞤉𞥅 𞤙𞤀𞥄𞤃𞤐𞤀𞥄𞤈𞤋 𞤲𞤢𞤲𞤺𞤮𞤲’𞤣𞤭𞤪𞤲𞤮 𞤸𞤮𞥅𞤪𞤫 𞤳𞤮 𞤻𞤢𞥄𞤯𞤭 𞤻𞤢𞤧 𞤧𞤢𞤦𞤵𞤲𞤢 𞤲𞤺𞤮𞤲 𞤬𞤭𞤶𞤮 𞤯𞤮𞤲 𞤱𞤵𞤤𞤵𞤲𞤮 𞤬𞤮𞤼𞤢. 𞤑𞤮𞥅𞤪𞤫𞤴𞤢𞥄𞤩𞤫 𞤩𞤫𞤲 𞤲𞤭𞤥𞤧𞤢𞤴 𞤬𞤭𞥅 𞤳𞤮 𞤩𞤫 𞤱𞤫𞤤𞤧𞤭𞤲’𞤣𞤢𞤲𞤭𞥅 𞤸𞤢𞥄 𞤘𞤀𞤐𞤀 𞤱𞤢𞤯𞤭 𞤩𞤫 𞤳𞤵𞥅𞤤𞤫 𞤯𞤭𞤯𞤭 𞤫 𞤲𞤣𞤫𞤪 𞤸𞤮𞤶𞤮𞤥𞤢𞥄𞤶𞤫 𞤧𞤢𞤨𞥆𞤮. 𞤚𞤢𞤱𞤭 𞤤𞤫⹁ 𞤤𞤢𞥄𞤦𞤭 𞤼𞤢𞤼𞤭 𞤬𞤮𞤨 𞤸𞤭𞤩𞤫 𞤸𞤫𞤩𞤵𞤣𞤫 𞤬𞤫𞤸𞤪𞤫 𞤲𞤢𞥄𞤣𞤵𞤺𞤮𞤤 𞤳𞤵𞥅𞤤𞤫 𞤳𞤮𞤲𞤮 𞤩𞤫 𞤱𞤮𞥅𞤨𞤢. 𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥔⹁ 𞤃𞤓𞤖𞤀𞤃𞥆𞤉𞤁 𞤅𞤀𞥄𞤂𞤋𞤅𞤓 𞤵𞤣𞥆𞤭𞤼𞤢𞤲𞤭 𞤘𞤀𞤐𞤀 𞤦𞤢𞤪𞤢 𞤮𞤲⹁ 𞤮𞤲𞤼𞤵𞤥𞤢 𞤃𞤓𞤖𞤀𞤃𞤉𞤁 𞤗𞤓𞤁𞥆𞤓𞥅𞤅 𞤩𞤫𞤴𞤣𞤭 𞤳𞤵𞥅𞤤𞤢𞤤 𞤯𞤭𞤯𞤢𞤩𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥔. 𞤑𞤮 𞤯𞤮𞤲 𞤩𞤫 𞤸𞤢𞥄𞤯𞤭 𞤸𞤢𞥄 𞤬𞤭𞤶𞤮 𞤲𞤺𞤮𞤲 𞤬𞤫𞤷𞥆𞤭 𞤫 𞤼𞤵𞤥𞤦𞤮.𞤑𞤮𞤲𞤮 𞤩𞤢𞤴𞤼𞤭 𞤬𞤭𞤶𞤮 𞤲𞤺𞤮𞤲 𞤬𞤵𞤯𞥆𞤭𞤼𞤢𞥄𞤥𞤢⹁ 𞤑𞤮𞥅𞤪𞤫𞤴𞤢𞥄𞤩𞤫 𞤩𞤫𞤲 𞤪𞤵𞤼𞥆𞤮𞤣𞤭 𞤫 𞤣𞤵𞥅𞤣𞤫𞤪𞤫 𞤴𞤮𞤩𞤼𞤢𞤺𞤮𞤤. 𞤉 𞤲𞤣𞤫𞤪 𞤸𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤨𞤫𞤼⹁ 𞤩𞤫 𞤱𞤵𞤪𞤼𞤭 𞤳𞤵𞥅𞤤𞤫 𞤯𞤫𞤲 𞤯𞤭𞤯𞤭 𞤳𞤢𞤤𞤢. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥕𞥘⹁ 𞤘𞤉-𞤅𞤓𞤐 𞤕𞤌𞤏 𞤬𞤵𞤪𞤼𞤭𞥅 𞤩𞤢𞥄𞤱𞤮 𞤐𞤢𞤴𞤭𞥅𞤶𞤮 𞤘𞤀𞤐𞤀 𞤮𞤲⹁ 𞤦𞤮𞥅𞤼𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲⹁ 𞤲𞤣𞤫 𞤬𞤫𞤰𞥆𞤮𞤴𞤭 𞤸𞤭𞤱𞤮𞥅𞤱𞤮 𞤮𞤲. 𞤖𞤢𞤴 𞤸𞤮𞤶𞤮𞤥𞤢𞥄𞤶𞤫 𞤼𞤢𞤼𞤭 𞤼𞤭𞤥𞥆𞤢𞥄𞤤𞤭⹁ 𞤳𞤮 𞤳𞤢𞤲𞤳𞤮 𞤳𞤢𞤣𞤭 𞤘𞤉-𞤅𞤓𞤐 𞤕𞤌𞤏 𞤷𞤮𞤱𞤼𞤭𞥅 𞤦𞤮𞥅𞤼𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲⹁ 𞤼𞤭𞤥𞥆𞤭𞤲𞤢𞤲𞤭 𞤑𞤌𞥅𞤈𞤉𞤒𞤀 𞤳𞤵𞥅𞤤𞤫 𞤯𞤭𞤯𞤭.𞤑𞤮𞤲𞤮 𞤳𞤢 𞤸𞤮𞤶𞤮𞤥𞤢𞥄𞤶𞤫 𞥖𞥘⹁ 𞤘𞤀𞤐𞤀 𞤤𞤫𞤤𞤲𞤭 𞤥𞤵𞤪𞤢𞥄𞤣𞤵 𞤲𞤣𞤵𞤲 𞤲𞤣𞤫 𞤃𞤓𞤖𞤀𞤃𞤀𞤁 𞤗𞤓𞤁𞥆𞤓𞥅𞤅 𞤯𞤭𞤯𞤥𞤭𞤼𞤭 𞤳𞤵𞥅𞤤𞤫 𞤥𞤵𞤵𞤲 𞤯𞤫𞤲. 𞤏𞤮𞤲𞤭 𞤘𞤀𞤐𞤀 𞥓⹁ 𞤑𞤌𞥅𞤈𞤉𞤒𞤀 𞥒. 𞤊𞤭𞥅 𞤳𞤢𞤤𞤢 𞤑𞤮𞥅𞤪𞤫𞤴𞤢 𞤫𞤼𞤭𞤲𞤮 𞤬𞤮𞤼𞤢 𞤲𞤮 𞤩𞤫 𞤭𞤼𞥆𞤭𞤪𞤢 𞤧𞤢𞤳𞥆𞤭𞤼𞤭𞥅𞤲𞤺𞤢𞤤 𞤲𞤺𞤢𞤤⹁ 𞤩𞤫 𞤸𞤵𞥅𞤩𞤲𞤢𞤲𞤢𞥄𞤤𞤭.𞤔𞤮𞥅𞤲𞤭 𞤘𞤀𞤐𞤀 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞤼𞤢𞤼𞤭⹁ 𞤑𞤌𞤈𞤉𞤒𞤀 𞤲𞤮 𞤥𞤢𞤪𞤭 𞤼𞤮𞤩𞥆𞤫𞤪𞤫. 𞤑𞤮𞤲𞤮 𞤧𞤭 𞤘𞤀𞤐𞤀 𞤤𞤵𞤥𞤦𞤢𞤴⹁ 𞤳𞤮 𞤦𞤫𞥅 𞤩𞤫 𞤨𞤭𞤴𞤢 𞤓𞤈𞤓𞤘𞤌𞤒. 𞤘𞤀𞤐𞤀 𞤸𞤫𞤩𞤭𞤣𞤭𞥅𞤲𞤮 𞤫 𞤓𞤈𞤓𞤘𞤌𞤒 𞤼𞤢𞥄𞤪𞤭𞥅𞤳𞤢⹁ 𞤧𞤢𞤦𞤵𞤲𞤢 𞤳𞤮 𞤩𞤫𞤲 𞤸𞤢𞤯𞤵𞤲𞤮𞥅 𞤩𞤫 𞤱𞤮𞤲𞤵𞤺𞤮𞤤 𞤢𞤪𞤢𞤲𞤮 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤼𞤢𞤱𞤫𞤺𞤮𞤤 𞤬𞤫𞤷𞥆𞤫𞤪𞤫 𞤼𞤭𞤥𞥆𞤭𞤲𞤮𞤤 𞤬𞤮𞥅𞤤𞤮𞤼𞤭𞤪𞤢𞤤 𞤢𞤣𞤵𞤲𞤢𞤴𞤢𞤲𞤳𞤮𞤱𞤢𞤤 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤱𞤢𞤯𞤵𞤲𞤮𞥅𞤲𞤺𞤢𞤤 𞥒𞥐𞥑𞥐.𞤄𞤀𞤈𞤀𞤅𞤋𞤂 🇧🇷 𞥑 – 𞥐 🇨🇭 𞤅𞤓𞤏𞤋𞤅𞤉 𞤣𞤫𞤲𞤼𞤢𞤤 𞤶𞤫𞥅𞤯𞤭𞤯𞤢𞤩𞤢𞤤 𞤲𞤺𞤢𞤤⹁ 𞤳𞤮 𞤳𞤢𞤪𞤢𞤸𞤢𞤲 𞤄𞤀𞤈𞤀𞤅𞤋𞤂 𞤨𞤭𞤴𞤭𞤪𞤭 𞤅𞤓𞤏𞤋𞤅. 𞤔𞤢𞤳𞤢 𞤐𞤉𞥅𞤃𞤀𞤈 𞤳𞤮 𞤼𞤵𞤺𞤢𞤤𞤢𞤤 𞤥𞤢𞤱𞤲𞤺𞤢𞤤 𞤫 𞤳𞤭𞤨𞥆𞤮𞤤 𞤄𞤀𞤈𞤀𞥄𞤅𞤋𞤂 𞤲𞤺𞤮𞤤 𞤧𞤢𞤦𞤵𞤲𞤢 𞤩𞤫 𞤸𞤢𞥄𞤯𞤼𞤭𞤲𞤮 𞤥𞤮 𞤬𞤮𞤼𞤢 𞤸𞤢𞤲𞤣𞤫. 𞤑𞤮𞤴𞤲𞤺𞤢𞤤 𞤥𞤢𞤳𞥆𞤮 𞤲𞤮 𞤸𞤵𞤩𞤭 𞤳𞤢 𞤬𞤫𞤱𞤲𞤣𞤮 𞤸𞤮𞤤𞤩𞤵𞤲’𞤣𞤫𞤪𞤫. 𞤅𞤭 𞤱𞤮𞤲𞤢𞥄𞤲𞤮 𞤧𞤢𞤦𞤵 𞤳𞤵𞥅𞤤𞤢𞤤 𞤑𞤀𞤅𞤀𞤃𞤋𞤈𞤌 𞤲𞤺𞤢𞤤 𞤳𞤢 𞤸𞤮𞤶𞤢𞤥𞤢𞥄𞤪𞤫 𞥘𞥓⹁ 𞤸𞤢𞤪𞤢𞤴𞤲𞤮 𞤸𞤢𞥄 𞤶𞤮𞥅𞤲𞤭 𞤄𞤀𞤈𞤀𞤅𞤋𞤂 𞤲𞤮 𞤫 𞤶𞤭𞤩𞤭-𞤤𞤭𞤩𞤭. 𞤑𞤮𞤲𞤮 𞤶𞤮𞥅𞤲𞤭 𞤼𞤢𞤦𞤭𞤼𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤤𞤵𞤥𞤦𞤭𞥅. 𞤖𞤢𞤴 𞤅𞤭 𞤑𞤀𞤃𞤀𞤈𞤓𞤐 𞤨𞤭𞤴𞤭𞥅 𞤩𞤫 𞤫 𞤃𞤢𞤱𞤲𞤣𞤫 𞤢𞤪𞤮𞥅𞤪𞤫⹁ 𞤯𞤵𞤥 𞤴𞤭𞤤𞤼𞤢𞤼𞤢𞥄 𞤩𞤫. 𞤔𞤮𞥅𞤲𞤭 𞤫𞤲 𞤼𞤮𞤪𞤮𞤼𞤮 𞤩𞤫 𞤴𞤮 𞤩𞤫 𞤢𞤷𞥆𞤢𞤲 𞤫𞤲. 𞤑𞤢𞥄؟؟𞤆𞤌𞤈𞤚𞤋𞤘𞤀𞤂 🇵🇹 𞥒 – 𞥐 🇺🇾 𞤓𞤈𞤓𞤘𞤌𞤒𞤉 𞤸𞤮𞤥𞤦𞤵𞤺𞤮𞤤 𞤻𞤢𞤤𞥆𞤢𞤤 𞤶𞤫𞥅𞤲𞤢𞤴𞤢𞤩𞤢𞤤 𞤲𞤺𞤢𞤤⹁ 𞤓𞤈𞤓𞤘𞤌𞤒 𞤫𞤼𞤮𞤪𞤲𞤮 𞤲𞤮 𞤱𞤢𞥄𞤱𞤭𞤪𞤭⹁ 𞤳𞤮𞤲𞤮 𞤸𞤢𞤴 𞤅𞤏𞤀𞤈𞤉𞤟⹁ 𞤽𞤢𞤼𞤮𞥅𞤱𞤮 𞤮𞤲⹁ 𞤱𞤢𞥄𞤱𞤢𞥄𞤤𞤭 𞤱𞤢𞤤𞥆𞤵𞤣𞤫 𞤩𞤫 𞤣𞤢𞤪𞤼𞤢𞤺𞤮𞤤 𞤳𞤭𞤨𞥆𞤮𞤤 𞤈𞤌𞤐𞤀𞤂𞤁𞤌 𞤲𞤺𞤮𞤤. 𞤔𞤮𞥅𞤲𞤭 𞤆𞤌𞤈𞤚𞤋𞤘𞤀𞤂 𞤼𞤢𞤱𞤼𞤭𞥅 𞤊𞤀𞤈𞤀𞤐𞤅𞤋 𞤫 𞤄𞤀𞤈𞤀𞤅𞤋𞤂 𞤳𞤢 𞤤𞤵𞤥𞤦𞤵𞤩𞤫 𞤩𞤢𞥄𞤱𞤮 𞤩𞤫 𞤨𞤭𞤴𞤵𞤣𞤫 𞤓𞤈𞤓𞤘𞤌𞤒 𞤳𞤵𞥅𞤤𞤫 𞤯𞤭𞤯𞤭. 𞤑𞤮 𞤄𞤓𞤈𞤓𞤐𞤌 𞤊𞤉𞤈𞤐𞤀𞤐𞤁𞤉𞤅 𞤲𞤢𞥄𞤣𞤢𞤲𞤭 𞤆𞤌𞤈𞤚𞤋𞤘𞤀𞤂 𞤳𞤵𞥅𞤤𞤫 𞤯𞤫𞤲 𞤯𞤭𞤯𞤭 𞤳𞤢𞤤𞤢. 𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥔 𞤮 𞤲𞤢𞥄𞤣𞤭 𞤢𞤪𞤢𞤲𞤢𞤤 𞤲𞤺𞤢𞤤 𞤬𞤭𞥅 𞤳𞤢𞤤𞤢 𞤈𞤌𞤐𞤀𞤂𞤊𞤌 𞤫 𞤴𞤭𞤯𞤫𞤪𞤫 𞤥𞤵𞤵𞤲 𞤳𞤵𞥅𞤳𞤫 𞤧𞤭𞤳𞥆𞤵𞤲𞤮 𞤳𞤮 𞤳𞤢𞤻𞤵𞤲 𞤲𞤢𞥄𞤣𞤭𞥅 𞤲𞤺𞤢𞤤. 𞤑𞤮𞤲𞤮 𞤢𞤣𞤮 𞤲𞤺𞤢𞤤 𞤳𞤵𞥅𞤤𞤢𞤤 𞤲𞤢𞥄𞤼𞤵𞤣𞤫⹁ 𞤼𞤢𞤱𞤭 𞤈𞤌𞤁𞤋𞤈𞤋𞤘𞤌 𞤄𞤉𞤚𞤀𞤐𞤑𞤓𞤈⹁ 𞤶𞤫𞥅𞤺𞤮𞥅𞤶𞤮 𞤓𞤈𞤓𞤘𞤌𞤒 𞤮𞤲⹁ 𞤱𞤮𞥅𞤨𞤭𞥅𞤲𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥒 𞤸𞤢𞤪𞤭 𞤤𞤫 𞤳𞤮 𞤳𞤢𞤲𞤳𞤮 𞤼𞤵𞤲 𞤫 𞤸𞤭𞤱𞤮𞥅𞤱𞤮 𞤆𞤌𞤈𞤚𞤋𞤘𞤀𞤂 𞤮𞤲. 𞤌 𞤩𞤮𞥅𞤴𞤢𞤴 𞤽𞤢𞤼𞤭𞤼𞤢𞥄𞤣𞤫 𞤸𞤮𞤤𞤲𞤣𞤵 𞤬𞤭𞥅 𞤯𞤵𞤥.𞤇𞤢𞥄𞤱𞤮 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥕𞥔⹁ 𞤄𞤈𞤓𞤐𞤌 𞤊𞤉𞤈𞤐𞤀𞤐𞤁𞤉𞤅 𞤩𞤫𞤴𞤣𞤢𞤲𞥆𞤮 𞤆𞤌𞤈𞤚𞤋𞤘𞤀𞤂 𞤺𞤮𞥅𞤼𞤢𞤤 𞤲𞤣𞤫 𞤵𞤪𞤵𞤺𞤮𞤴𞤲𞤢𞥄𞤶𞤮 𞤬𞤢𞤴𞤼𞤭𞤲’𞤣𞤭𞤪𞤲𞤮 𞤶𞤵𞥅𞤯𞤫 𞤫 𞤳𞤮𞤴𞤯𞤫⹁ 𞤮 𞤣𞤢𞤪𞤲𞤭𞤪𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤶𞤵𞤲𞤺𞤮 𞤥𞤢𞤳𞥆𞤮 𞤲𞤺𞤮𞤲. 𞤖𞤢𞤴 𞤬𞤭𞥅 𞤮 𞤼𞤫𞤱𞤢𞥄𞤳𞤭⹁ 𞤳𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤧𞤭 𞤄𞤈𞤓𞤐𞤌 𞤬𞤫𞤰𞥆𞤵𞤲𞤮 𞤥𞤮 ⹁𞤳𞤮 𞤧𞤢𞤲𞤳𞤫 𞤯𞤫𞤲 𞤮 𞤸𞤢𞤥𞥆𞤢𞤲𞥆𞤮⹁ 𞤧𞤫𞤪𞤲𞤣𞤮𞥅𞤱𞤮 𞤮𞤲 𞤴𞤫𞤯𞤭 𞤆𞤌𞤈𞤚𞤋𞤘𞤀𞤂 𞤤𞤢𞤼𞤫𞤪𞤫 𞤳𞤢 𞤸𞤵𞥅𞤤𞤮𞥅𞤣𞤫.𞤄𞤈𞤓𞤐𞤌 𞤲𞤢𞥄𞤣𞤭𞥅 𞤳𞤵𞥅𞤤𞤢𞤤 𞤲𞤺𞤢𞤤⹁ 𞤱𞤮𞤲𞤭 𞤯𞤭𞤯𞤭.𞤔𞤮𞥅𞤲𞤮 𞤓𞤈𞤓𞤘𞤌𞤒 𞤧𞤫𞤩𞤭𞤼𞤭𞤳𞤫 𞤬𞤮𞤼𞤢. 𞤑𞤮 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫 𞤨𞤫𞤼 𞤩𞤫 𞤥𞤢𞤪𞤭. 𞤅𞤭 𞤩𞤫 𞤬𞤫𞤰𞥆𞤢𞤴 𞤳𞤮 𞤦𞤫𞥅 𞤨𞤭𞤴𞤢 𞤘𞤀𞤐𞤀 𞤫 𞤸𞤭𞤲𞤤𞤫 𞤩𞤫𞤲 𞤯𞤮𞤲 𞤲𞤮 𞤢𞥄𞤣𞤭𞥅 𞤳𞤮 𞤱𞤢𞤯𞤵𞤲𞤮𞥅 𞤳𞤮𞤲 𞥒𞥐𞥑𞥐 𞤱𞤢𞤯𞤼𞤢𞤼𞤢𞥄.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤔𞤢𞤳𞤢 𞤐𞤺𞤢𞤴𞤵 𞤲𞤮 𞤱𞤢𞥄𞤱𞤭 𞤨𞤭𞤴𞤭𞤵𞤣𞤫 𞤔𞤭𞤲𞥆𞤢 𞤦𞤮𞤯𞤫. 𞤑𞤮 𞤸𞤮𞤥𞤦𞤮 𞤸𞤮𞥅𞤤𞤮𞤼𞤮𞥅 𞤯𞤵𞤲؟ 𞤑𞤮𞤲𞤮 𞤢𞤣𞤮 𞤫𞤲 𞤴𞤫𞤱𞤼𞤵𞤣𞤫 𞤬𞤭𞥅 𞤳𞤢 𞤺𞤭𞤼𞤫 𞤶𞤭𞤲𞥆𞤢 𞤦𞤮𞤯𞤫 𞤱𞤮𞤶𞥆𞤭𞤲𞤢𞥄⹁ 𞤬𞤵𞤯𞥆𞤮𞤪𞤫𞤲 𞤳𞤮 𞤬𞤫𞤰𞥆𞤭 𞤸𞤢𞤳𞥆𞤵𞤲’𞤣𞤫 𞤔𞤢𞤨𞤢𞤲 𞤫 𞤑𞤮𞤧𞤼𞤢 𞤈𞤭𞤳𞤢.𞤔𞤀𞤆𞤀𞤐🇯🇵 𞥐 – 𞥑 🇨🇷 𞤑𞤌𞤅𞤚𞤀 𞤈𞤋𞤑𞤀 𞤇𞤢𞥄𞤱𞤮 𞤐𞤭𞤨𞤮𞤲𞤢𞥄𞤩𞤫 𞤩𞤫𞤲 𞤨𞤭𞤴𞤵𞤣𞤫 𞤁𞤮𞤴𞤧𞤤𞤫𞤴𞤣𞤭 (𞤀𞤤𞤥𞤢𞤲) 𞤯𞤵𞥅𞤯𞤵𞤩𞤫 𞤲𞤮 𞤸𞤢𞤦𞥆𞤭𞤲𞤮𞥅 𞤳𞤢 𞤩𞤫 𞤱𞤢𞤯𞤢 𞤑𞤮𞤧𞤼𞤢 𞤈𞤭𞤳𞤢 𞤧𞤢𞤴𞤪𞤫 𞤱𞤮𞥅𞤼𞤫𞤪𞤫. 𞤑𞤮𞤲𞤮 𞤩𞤫 𞤼𞤢𞤱𞤵𞤲𞤮 𞤳𞤭𞤨𞥆𞤮𞤤 𞤑𞤮𞤧𞤼𞤢 𞤈𞤭𞤳𞤢 𞤲𞤺𞤮𞤤 𞤲𞤮 𞤣𞤢𞤣𞤭𞤼𞤭𞥅 𞤸𞤢𞤦𞥆𞤭𞥅. 𞤑𞤮 𞤳𞤢 𞤬𞤭𞤶𞤮 𞤲𞤺𞤮𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥑⹁ 𞤑𞤫𞤴𞥃𞤫𞤪 𞤊𞤵𞤤𞤫𞤪 𞤥𞤵𞤺𞤭 𞤔𞤢𞤨𞤢𞤲 𞤧𞤢𞤦𞤵 𞤬𞤢𞤤𞤶𞤫𞤪𞤫 𞤲𞤣𞤫 𞤩𞤢𞥄𞤱𞤮𞥅𞤶𞤮 𞤶𞤢𞤨𞤢𞤲 𞤮𞤲 𞤱𞤢𞤯𞤭. 𞤚𞤫𞤸𞤫𞤣𞤢 𞤸𞤮𞤷𞥆𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤬𞤫𞤰𞥆𞤭𞤲𞤢𞤲𞤭 𞤊𞤵𞤤𞤫𞤪. 𞤌𞤲 𞤯𞤮𞤲 𞤱𞤢𞤯𞤭 𞤲𞤣𞤫 𞤬𞤮𞤤𞥆𞤫𞤪𞤫⹁ 𞤮 𞤴𞤢𞤪𞤲𞤭 𞤲𞤣𞤫 𞤸𞤭𞤱𞤮𞥅𞤱𞤮 𞤔𞤢𞤨𞤢𞤲 𞤮𞤲.𞤑𞤮𞤲𞤮 𞤳𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫⹁ 𞤸𞤢𞥄 𞤶𞤮𞥅𞤲𞤭 𞤳𞤮 𞤔𞤢𞤨𞤢𞤲 𞤱𞤮𞤲𞤭 𞤯𞤭𞤯𞤢𞤩𞤮. 𞤂𞤵𞤥𞤦𞤮𞥅𞤩𞤫 𞤩𞤫𞤲 𞤢𞤲𞤣𞤭𞤳𞤫 𞤱𞤮𞥅 𞤲𞤣𞤫 𞤬𞤭𞤶𞤮 𞤼𞤢𞤼𞤢𞤩𞤮 𞤲𞤺𞤮𞤲 𞤱𞤢𞤯𞤭.𞤄𞤉𞤂𞤅𞤋𞤑🇧🇪 𞥐 – 𞥒 🇲🇦 𞤃𞤀𞤈𞤌𞤑𞤀𞤱𞤢 𞤶𞤮𞥅𞤲𞤭 𞤢𞤪𞤼𞤫𞤲 𞤳𞤢 𞤔𞤭𞤲𞥆𞤢 𞤄𞤮𞤯𞤫 𞤥𞤵𞥅𞤯𞤭𞤲𞤢𞥄 𞤤𞤢𞤷𞥆𞤭𞤪𞤭 𞤲𞤶𞤢𞥄𞤪𞤫 𞤲𞤣𞤫 𞤐𞤺𞤢𞤴𞤵𞥅𞤶𞤭 𞤀𞤼𞤤𞤢𞤧 𞤃𞤢𞤪𞤮𞤳 𞤯𞤭𞤲 𞤬𞤮𞤼𞥆𞤵𞤲𞤮𞥅 𞤫 𞤔𞤭𞤲𞥆𞤢𞥄𞤸𞤮𞤴 𞤄𞤫𞤤𞤧𞤭𞤳 𞤳𞤮𞤴. 𞤔𞤢𞤳𞤢 𞤥𞤮𞤲𞤮 𞤬𞤮𞤳𞥆𞤭𞤼𞤭 𞤨𞤭𞤴𞤪𞤵𞤣𞤵𞤺𞤮𞤤 𞤫 𞤶𞤭𞤲𞥆𞤢 𞤦𞤮𞤯𞤫⹁ 𞤴𞤮 𞤮𞤲𞤼𞤭𞤺𞤭 𞤴𞤮𞥅𞤩𞤮 𞤲𞤺𞤢𞤴𞤵 𞤫 𞤤𞤢𞤷𞥆𞤭𞤪𞤭. 𞤀𞤲𞤣𞤭𞤳𞤫 𞤸𞤢𞤲𞤣𞤫 𞤱𞤮𞤲𞤣𞤫𞤥𞤢 𞤶𞤭𞤲𞥆𞤢 𞤧𞤵𞥅𞤧𞤢𞤼𞤢𞥄 𞤲𞤺𞤢𞤴𞤵⹁ 𞤧𞤢𞤦𞤵𞤲𞤢 𞤃𞤢𞤪𞤮𞤳 𞤨𞤭𞤴𞤵𞤲𞤮 𞤄𞤫𞤤𞤧𞤭𞤳 𞤲𞤺𞤢𞤤 𞤩𞤫 𞤴𞤫𞤶𞥆𞤭𞤼𞤢𞤼𞤢𞥄. 𞤇𞤫 𞤱𞤢𞤯𞤭 𞤩𞤫 𞤳𞤵𞥅𞤤𞤫 𞤯𞤭𞤯𞤭 𞤼𞤭𞤥𞥆𞤵𞤯𞤫 𞤼𞤭𞤧. 𞤑𞤮 𞤃𞤢𞤪𞤮𞤳 𞤱𞤮𞤲𞤭 𞤤𞤫𞤴𞤣𞤭 𞤯𞤭𞤯𞤢𞤩𞤭𞤪𞤭 𞤲𞤣𞤭𞤲 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤫 𞤬𞤮𞥅𞤤𞤵𞤣𞤫 𞤺𞤭𞤤𞤢 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭 𞤑𞤢𞤼𞤢𞤪.𞤳𞤭𞤨𞥆𞤮𞤤 𞤀𞥃𞤪𞤢𞥄𞤬 𞤖𞤢𞤳𞤭𞥅𞤥𞤭𞥅 𞤲𞤺𞤮𞤤 𞤨𞤭𞤴𞤭𞤲𞤮 𞤶𞤭𞤲𞥆𞤢𞤸𞤮𞤴 𞤄𞤫𞤤𞤧𞤭𞤳 𞤳𞤮𞤴 𞤑𞤵𞥅𞤤𞤫 𞤯𞤭𞤯𞤭. 𞤑𞤮 𞤀𞤦𞤣𞤵𞤤 𞤖𞤢𞤥𞤭𞥅𞤣 𞤅𞤢𞤦𞤭𞥅𞤪𞤭𞥅 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥓⹁ 𞤧𞤭 𞤟𞤢𞤳𞤢𞤪𞤭𞤴𞤢𞥄 𞤀𞤦𞤵𞥅𞤿𞤤𞤢𞤤 𞤩𞤫𞤴𞤣𞤭𞤼𞤭 𞤳𞤢𞤣𞤭 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥙𞥒. 𞤔𞤮𞥅𞤲𞤭 𞤐𞤺𞤢𞤴𞤵𞥅𞤶𞤭 𞤀𞤼𞤤𞤢𞤧 𞤯𞤭𞤲 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞥔. 𞤅𞤭 𞤩𞤫 𞤨𞤭𞤴𞤢𞥄𞤳𞤢 𞤫 𞤬𞤭𞤶𞤮 𞤢𞤪𞤮𞥅𞤱𞤮 𞤲𞤺𞤮𞤲⹁ 𞤸𞤢𞤪𞤢𞤴 𞤩𞤫 𞤼𞤢𞤱𞤮𞤴𞤼𞤫 𞤫 𞥑𞥖 𞤧𞤢𞤳𞥆𞤭𞤼𞤭𞥅𞤩𞤫 𞤩𞤫𞤲.𞤑𞤌𞤈𞤌𞤏𞤀𞤅𞤋𞤒𞤀 🇭🇷 𞥔 – 𞥑 🇨🇦 𞤑𞤀𞤐𞤀𞤁𞤀𞤇𞤢𞥄𞤱𞤮 𞤨𞤭𞤺𞥆𞤢𞤤 𞤲𞤺𞤢𞤤 𞤩𞤫 𞤬𞤢𞤱𞤢𞤲𞤮𞥅 𞤲𞤣𞤫𞤴𞤢 𞤻𞤢𞤤𞤲𞤣𞤫 𞤫 𞤤𞤫𞤴 𞤳𞤮𞤴𞤯𞤫 𞤄𞤫𞤤𞤧𞤭𞤳⹁ 𞤑𞤢𞤲𞤢𞤣𞤢 𞤬𞤮𞤼𞥆𞤵𞤲𞤮 𞤸𞤢𞤲𞤣𞤫 𞤫 𞤳𞤭𞤨𞥆𞤮𞤤 𞤑𞤮𞤪𞤮𞤱𞤢𞤧𞤭 𞤣𞤢𞤪𞤭𞥅𞤲𞤺𞤮𞤤 𞤱𞤢𞤳𞥆𞤭𞤤𞤭𞥅 𞤲𞤺𞤮𞤤. 𞤐𞤺𞤮𞤤 𞤱𞤢𞤯𞤭 𞤑𞤢𞤲𞤢𞤣𞤢 𞤳𞤵𞥅𞤤𞤫 𞥔 𞤬𞤭𞥅 𞤳𞤢𞤤𞤢 𞤳𞤮 𞤳𞤢𞤥𞤩𞤫 𞤳𞤢𞤲𞤢𞤣𞤢𞥄𞤩𞤫 𞤩𞤫𞤲 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞤯𞤭𞤯𞤢𞤩𞤫𞤪𞤫 𞤸𞤢𞤪𞤭 𞤸𞤢𞤴 𞤱𞤵𞤤𞤮 𞤱𞤵𞤤𞤢𞥄𞤤𞤭. 𞤑𞤮𞤲𞤮 𞤢 𞤱𞤭𞤴𞤢𞤴 𞤲𞤺𞤢𞤤 𞤳𞤵𞥅𞤤𞤢𞤤 𞤢𞤪𞤣𞤢𞤲 𞤩𞤫 𞤫 𞤳𞤢𞤼𞤢𞥄. 𞤅𞤢𞤦𞤵𞤲𞤢 𞤳𞤮 𞤩𞤢𞥄𞤱𞤮 𞤥𞤢𞤺𞥆𞤢𞤤 𞤑𞤮𞤪𞤮𞤱𞤢𞤧𞤭 𞤱𞤢𞤯𞤭 𞤩𞤫 𞤳𞤵𞥅𞤤𞤫 𞤲𞤢𞤴𞤭. 𞤑𞤮 𞤀𞤲𞤣𞤪𞤫 𞤑𞤢𞤪𞤢𞤥𞤢𞤪𞤭𞤷 𞤲𞤢𞥄𞤣𞤢𞤲𞤭 𞤑𞤮𞤪𞤮𞤱𞤢𞤧𞤭 𞤳𞤵𞥅𞤤𞤫 𞤯𞤭𞤯𞤭⹁ 𞤳𞤢 𞤸𞤮𞤶𞤮𞤥𞤢𞥄𞤶𞤫 𞥓𞥖 𞤫 𞥗𞥐. 𞤑𞤮𞤲𞤮 𞤸𞤢𞤳𞥆𞤵𞤲’𞤣𞤫 𞤯𞤫𞤲 𞤯𞤭𞤯𞤭⹁ 𞤃𞤢𞤪𞤳𞤮 𞤤𞤭𞤾𞤢𞤶𞤢 𞤲𞤢𞥄𞤣𞤵𞤲𞤮 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥔. 𞤑𞤮 𞤂𞤮𞤱𞤪𞤮 𞤃𞤢𞤴𞤫𞤪 𞤼𞤭𞤥𞥆𞤭𞤲𞤭 𞤳𞤵𞥅𞤤𞤫 𞤯𞤫𞤲 𞤲𞤢𞤴𞤭 𞤳𞤢 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤢𞤼𞤢 𞤯𞤮𞤲. 𞤑𞤢𞤲𞤢𞤣𞤢 𞤼𞤢𞤱𞤼𞤭𞥅 𞤑𞤢𞤼𞤢𞤪 𞤫 𞤴𞤢𞤤𞤼𞤵𞤩𞤫 𞤩𞤫𞤲. 𞤒𞤮 𞤩𞤫 𞤥𞤮𞥅𞤩𞤵 𞤨𞤢𞤱𞤤𞤫 𞤥𞤢𞤩𞥆𞤫 𞤩𞤫 𞤸𞤫𞤦𞤤𞤢𞤲𞤮𞥅 𞤪𞤵𞤼𞥆𞤢𞤺𞤮𞤤 𞤫 𞤶𞤢𞥄𞤲𞤺𞤮𞤤 𞤥𞤢𞤩𞥆𞤫. 𞤐𞤢𞤲𞤣𞤭 𞤩𞤫 𞤧𞤵𞥅𞤧𞤢𞤼𞤢𞥄 𞤲𞤺𞤵𞤤𞤫𞥅𞤲𞤣𞤭⹁ 𞤳𞤮 𞤯𞤵𞤥 𞤸𞤢𞤱𞤶𞤭𞤲𞤭 𞤩𞤫 𞤸𞤮𞥅𞤼𞤵𞤺𞤮𞤤. 𞤔𞤮𞥅𞤲𞤭 𞤳𞤮 𞤑𞤵𞤪𞤵𞤱𞤢𞤧𞤭 𞤱𞤮𞤲𞤭 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤. 𞤐𞤮 𞤸𞤭𞤳𞥆𞤭𞥅 𞤩𞤫⹁ 𞤃𞤢𞤪𞤮𞤳.𞤉𞤅𞤆𞤀𞤙 🇪🇸 𞥑 – 𞥑 🇩🇪 𞤁𞤌𞤒𞤅𞤂𞤉𞤒𞤁𞤋                                                 (𞤀𞤤𞤥𞤢𞤲)𞤑𞤮 𞤬𞤭𞤶𞤮 𞤱𞤵𞤤𞤵𞤲’𞤺𞤮 𞤳𞤢𞤼 𞤸𞤮𞤥𞤦𞤭 𞤻𞤢𞤤𞥆𞤢𞤤 𞤲𞤺𞤢𞤤 𞤸𞤢𞤲𞤣𞤫 𞤸𞤢𞤳𞥆𞤵𞤲’𞤣𞤫 𞤉𞤧𞤨𞤢𞤻 𞤫 𞤁𞤮𞤴𞤧𞤤𞤫𞤴𞤣𞤭. 𞤃𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤳𞤢 𞤬𞤫𞤷𞥆𞤫𞤪𞤫 𞤯𞤭𞤯𞤢𞤩𞤫𞤪𞤫. 𞤑𞤮 𞤉𞤧𞤨𞤢𞤻 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥒 𞤫 𞤤𞤫𞤴 𞤳𞤮𞤴𞤲𞤺𞤢𞤤 𞤀𞤤𞤾𞤢𞤪𞤮 𞤃𞤮𞤪𞤢𞤼𞤢. 𞤁𞤮𞤴𞤧𞤩𞤫 𞤩𞤫𞤲 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤭𞤼𞥆𞤭 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥘𞥓 𞤧𞤢𞤦𞤵 𞤐𞤭𞤳𞤤𞤢𞤧 𞤊𞤵𞤤𞤳𞤪𞤵𞤺.𞤇𞤢𞥄𞤱𞤮 𞤀𞤤𞤥𞤢𞤲𞤩𞤫 𞤩𞤫𞤲 𞤧𞤢𞤲𞤳𞤫𞥅𞤣𞤫 𞤲𞤣𞤫𞤴𞤢 𞤻𞤢𞤤𞤲𞤣𞤫 𞤫 𞤤𞤫𞤴 𞤳𞤮𞤴𞤯𞤫 𞤔𞤢𞤨𞤢𞤲⹁ 𞤧𞤭 𞤩𞤫 𞤨𞤭𞤴𞤢𞤲𞤮 𞤸𞤢𞤲𞤣𞤫 𞤳𞤢𞤣𞤭⹁ 𞤸𞤢𞤪𞤢𞤴𞤲𞤮 𞤩𞤫 𞤩𞤢𞤣𞤭𞤳𞤫 𞤣𞤢𞤥𞤢𞤤 𞤴𞤢𞤤𞤼𞤭𞤪𞤺𞤢𞤤 𞤲𞤺𞤢𞤤. 𞤑𞤮𞤲𞤮 𞤶𞤮𞥅𞤲𞤭 𞤼𞤢𞤥𞤰𞤭𞤲𞤢𞥄𞤪𞤫 𞤲𞤮 𞤸𞤫𞤣𞥆𞤢𞤲𞤭𞥅 𞤩𞤫 𞤧𞤫𞥅𞤯𞤢. 𞤑𞤮𞤲𞤮 𞤳𞤮 𞤦𞤫𞥅 𞤩𞤫 𞤨𞤭𞤴𞤢 𞤑𞤮𞤧𞤼𞤢 𞤈𞤭𞤳𞤢 𞤸𞤢𞤪𞤢 𞤲𞤮𞤲 𞤔𞤢𞤨𞤢𞤲 𞤨𞤭𞤴𞤢𞥄𞤤𞤭 𞤉𞤧𞤨𞤢𞤻. 𞤅𞤭 𞤱𞤮𞤲𞤢𞥄 𞤯𞤵𞤥 𞤸𞤢𞤴 𞤧𞤭 𞤨𞤭𞤴𞤭𞥅 𞤑𞤮𞤧𞤼𞤢 𞤈𞤭𞤳𞤢 𞤸𞤢𞤪𞤢𞤴 𞤩𞤫 𞤴𞤢𞤤𞤼𞤭 𞤧𞤭 𞤱𞤮𞤲𞤢𞥄 𞤸𞤢𞤪𞤢 𞤩𞤫 𞤨𞤭𞤴𞤭𞤪 𞤩𞤫 𞤳𞤵𞥅𞤤𞤫 𞥘. 𞤑𞤮 𞤯𞤵𞤥 𞤱𞤮𞤲𞤭 𞤲𞤣𞤢𞤲𞤺𞤵 𞤲𞤮 𞤱𞤫𞤲𞤺𞤭𞤤𞤭𞥅 𞤁𞤮𞤴𞤧𞤤𞤫𞤴𞤣𞤭.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤉𞤥𞤢𞤲𞤵𞤴𞤫𞤤 𞤃𞤢𞤳𞤮𞤪𞤮𞤲⹁ 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤮𞤲 𞤲𞤮 𞤱𞤭𞤴𞤭 𞤳𞤮 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲 𞤱𞤮𞤲𞤭 𞤯𞤫𞤥𞤺𞤢𞤤 𞤢𞤬𞤪𞤭𞤳𞤲𞤢𞥄𞤳𞤵. 𞤌 𞤱𞤭𞤴𞤭 𞤳𞤢𞤣𞤭 𞤳𞤮 𞤳𞤢𞤲𞤺𞤢𞤤 𞤱𞤮𞤲𞤭 𞤯𞤫𞤥𞤺𞤢𞤤 𞤱𞤮𞥅𞤼𞤭𞤲𞤯𞤭𞤪𞤲𞤺𞤢𞤤 𞤸𞤢𞤳𞥆𞤵𞤲𞤣𞤫 𞤀𞤬𞤪𞤭𞤳𞤲𞤢𞥄𞤩𞤫 𞤥𞤮𞤬𞤼𞤵𞤲’𞤺𞤢𞤤 𞤨𞤭𞤲𞤫 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤫.


𞤉 𞤥𞤭𞥅𞤶𞤮 𞤥𞤢𞤳𞥆𞤮⹁ 𞤯𞤫𞤥𞤯𞤫 𞤥𞤫𞤫𞤲 𞤯𞤫𞤲 𞤀𞤬𞤪𞤭𞤳 𞤴𞤮𞤲𞤢𞥄 𞤬𞤭𞤲𞤣𞤭𞤲𞤭𞤪𞤯𞤫.  𞤅𞤭 𞤮𞤲 𞤼𞤭𞤲𞤭𞥅⹁ 𞤮𞤥𞤮 𞤭𞤱𞤢 𞤳𞤢 𞤥𞤢𞤳𞥆𞤮 𞤊𞤢𞤪𞤢𞤲𞤧𞤭 𞤮 𞤢𞤪𞤢 𞤀𞤬𞤪𞤭𞤳 𞤮 𞤸𞤢𞥄𞤤𞤢 𞤳𞤮𞥅 𞤳𞤮 𞤮 𞤸𞤢𞥄𞤤𞤭⹁ 𞤳𞤮 𞤼𞤢𞤱𞤵𞤣𞤫 𞤲𞤮 𞤸𞤫𞤲𞤢𞤲𞤭 𞤥𞤮  𞤱𞤮𞤲𞤣𞤫𞤥𞤢 𞤧𞤭 𞤮 𞤸𞤮𞤴𞤲𞤭𞥅 𞤢𞤬𞤪𞤭𞤳𞤲𞤢𞥄𞤩𞤫 𞤩𞤫𞤲⹁ 𞤳𞤮 𞤶𞤢𞤥 𞤱𞤢𞥄𞤤𞤮𞤼𞤮𞥅 𞤼𞤢𞤤𞥆𞤮𞥅. 𞤀𞤲𞤣𞤢 𞤤𞤫⹁ 𞤥𞤮 𞤸𞤢𞤴𞤬𞤭𞤲𞤭𞥅 𞤯𞤫𞤥𞤺𞤢𞤤 𞤥𞤢𞥄𞤯𞤢⹁ 𞤸𞤢𞤪𞤢𞤴 𞤮𞤲𞤼𞤭𞤺𞤭 𞤸𞤮𞤴𞤲𞤭𞥅 𞤨𞤭𞤲𞤫 𞤥𞤢𞥄𞤯𞤢⹁ 𞤧𞤢𞤦𞤵𞤲𞤢 𞤳𞤮 𞤯𞤫𞤲𞤺𞤢𞤤 𞤱𞤮𞤲𞤭 𞤱𞤮𞤲𞤳𞤭𞥅 𞤨𞤭𞤲𞤫 𞤤𞤫𞤻𞤮𞤤. 


𞤑𞤮 𞤦𞤢𞤯𞤼𞤢𞤲𞤫 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤢𞤩𞤢𞤤 (𞥑𞥘𞤢𞤩𞤢𞤤) 𞤥𞤮𞤶𞤮𞤦𞤫𞤪𞤫 𞤤𞤫𞤴𞤯𞤫 𞤸𞤢𞥄𞤤𞤭-𞤬𞤢𞤪𞤢𞤲𞤧𞤫 𞤱𞤢𞤯𞤵𞤲𞤺’𞤢𞤤 𞤚𞤵𞤲𞤭𞥅𞤧𞤭𞤴𞤢⹁ 𞤮 𞤸𞤢𞥄𞤤𞤭 𞤯𞤵𞤥.


𞤐𞤣𞤫𞥅 𞤥𞤮𞤶𞤮𞤦𞤫𞤪𞤫 𞤢𞤲𞤣𞤭𞤪𞤢𞥄𞤲𞤣𞤫 𞤊𞤢𞤪𞤢𞤲𞤳𞤮𞤬𞤮𞤲𞤭 𞤲𞤮 𞤥𞤮𞤬𞤼𞤭 𞤤𞤫𞤴𞤯𞤫 𞥘𞥘. 𞤊𞤢𞥄𞤲𞤣𞤢𞥄𞤪𞤫 𞤥𞤢𞤴𞤪𞤫 𞤳𞤮 𞤩𞤢𞤥𞤼𞤵𞤺𞤮𞤤 𞤯𞤫𞤲𞤺𞤢𞤤 𞤊𞤢𞤪𞤢𞤲𞤧𞤭 𞤲𞤺𞤢𞤤 𞤫 𞤻𞤭𞥅𞤩𞤲𞤵𞤺𞤮𞤤 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤤𞤫𞤴𞤯𞤫 𞤼𞤢𞤱𞤢𞥄𞤯𞤫 𞤢 𞤥𞤮𞤶𞤮𞤦𞤫𞤪𞤫 𞤲𞤣𞤫𞤲.


𞤑𞤮𞤲𞤮 𞤳𞤮 𞤩𞤵𞤪𞤭 𞤮𞤳𞥆𞤵𞤣𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤣𞤮𞥅𞤤𞤫⹁ 𞤳𞤮 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲. 𞤅𞤢𞤦𞤵𞤲𞤢 𞤳𞤮 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤩𞤵𞤪𞤭 𞤼𞤭𞥅𞤯𞤲𞤮𞤪𞤣𞤫 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲. 𞤂𞤫𞤴𞤯𞤫 𞤯𞤵𞥅𞤯𞤵𞤯𞤫⹁ 𞤯𞤫 𞤼𞤢𞤱𞤭 𞤸𞤢𞤴 𞤳𞤮𞤲𞤺𞤮𞤤 𞤺𞤮𞥅𞤼𞤮𞤤 𞤬𞤢𞤪𞤢𞤲𞤧𞤫 𞤸𞤢𞥄𞤤𞤫𞤼𞤢𞥄𞤳𞤫 𞤫 𞤥𞤵𞤵𞤲 𞤲𞤮 𞤼𞤢𞤱𞤢𞥄 𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫. 𞤍𞤵𞤥 𞤲𞤮 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤳𞤮 𞤼𞤵𞥅𞤺𞤮𞤪𞤲𞤣𞤫 𞤱𞤮𞤲𞤢𞤲𞤣𞤫 𞤤𞤢𞥄𞤥𞤩𞤫 𞤊𞤢𞤪𞤢𞤲𞤧𞤭 𞤩𞤫𞤲 𞤬𞤭𞥅 𞤲𞤮 𞤩𞤫 𞤴𞤢𞥄𞤻𞥆𞤭𞤪𞤢 𞤣𞤮𞥅𞤤𞤫 𞤥𞤢𞤩𞥆𞤫 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤐𞤮 𞤸𞤫𞤲𞤢𞤲𞤭 𞤩𞤫 𞤱𞤮𞤲𞤣𞤫𞤥𞤢 𞤯𞤵𞤥 𞤺𞤢𞤧𞤭𞥅 𞤱𞤮𞥅⹁ 𞤧𞤭 𞤯𞤫𞤥𞤺𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤤𞤢𞤴𞤭𞥅 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤺𞤮𞤨. 


𞤒𞤢𞤳𞤢 𞤧𞤫𞥅𞤣𞤫𞥅 𞤥𞤫𞤫𞤲⹁ 𞤧𞤮 𞤫𞤲 𞤭𞤥𞥆𞤢𞥄𞤳𞤭 𞤣𞤢𞤪𞤭 𞤯𞤫𞤲⹁ 𞤻𞤢𞤤𞤢𞥄𞤲𞤣𞤫 𞤢𞤪𞤮𞤴𞤢𞤴 𞤼𞤢𞤱𞤢 𞤯𞤫𞤥𞤯𞤫 𞤥𞤫𞤫𞤲 𞤫 𞤨𞤭𞤲𞤫 𞤥𞤫𞤫𞤲 𞤥𞤵𞤤𞤭𞥅⹁ 𞤅𞤢𞤦𞤵𞤲𞤢 𞤳𞤮 𞤫𞤲𞤫𞤲 𞤼𞤢𞤲 𞤱𞤫𞤤𞤧𞤭𞤲’𞤣𞤢𞤲𞤭 𞤯𞤫𞤥𞤯𞤫 𞤥𞤫𞤫𞤲. 
𞤖𞤢𞤲𞤣𞤫 𞤳𞤮 𞤳𞤢𞥄𞤳𞤢𞤪𞤢𞥄𞤶𞤭 𞤼𞤵𞤲 𞤬𞤮𞤼𞥆𞤭 𞤑𞤢𞤼𞤢𞤪𞤑𞤮 𞤚𞤵𞤲𞤭𞥅𞤧𞤭𞤴𞤢 𞤫 𞤌𞤧𞤼𞤢𞤪𞤢𞤤𞤭𞤴𞤢 𞤢𞤣𞤭𞥅 𞤬𞤭𞤶𞤵𞤣𞤫 𞤸𞤢𞤲𞤣𞤫. 𞤑𞤮𞤲𞤮 𞤸𞤢𞥄 𞤶𞤮𞥅𞤲𞤭 𞤶𞤢𞤤𞤦𞤢𞤲𞤢𞥄𞤤𞤭 𞤤𞤫𞤴𞤯𞤫 𞤀𞤬𞤪𞤭𞤳 𞤴𞤢𞤸𞤵𞤯𞤫 𞤯𞤫𞤲 𞤑𞤢𞤼𞤢𞤪 𞤧𞤭 𞤱𞤮𞤲𞤢𞥄 𞤅𞤫𞤲𞤫𞤺𞤢𞤤. 𞤖𞤢𞤴 𞤌𞤧𞤼𞤢𞤪𞤢𞤤𞤭𞤴𞤢⹁ 𞤤𞤫𞤴𞤲𞤣𞤭 𞤲𞤣𞤭 𞤢𞤲𞤣𞤭𞤪𞤢𞥄𞤳𞤢 𞤼𞤭𞥅𞤯𞤲𞤢𞥄𞤪𞤫 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫⹁ 𞤨𞤭𞤴𞤵𞤲𞤮 𞤚𞤵𞤲𞤭𞥅𞤧𞤭𞤴𞤢. 𞤑𞤮 𞤃𞤭𞤼𞤷𞤮𞤤 𞤁𞤴𞤵𞤳 𞤱𞤮𞤲𞤭 𞤳𞤮 𞤲𞤢𞥄𞤣𞤢𞤲𞤭 𞤌𞤧𞤼𞤢𞤪𞤢𞤤𞤭𞤴𞤢 𞤳𞤵𞥅𞤤𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥒𞥓. 𞤃𞤵𞤤𞥆𞤫𞤪𞤫 𞤲𞤣𞤫𞤲 𞤳𞤮 𞤫 𞤳𞤮𞤴𞤯𞤫 𞤬𞤭𞤶𞤢𞤲𞤮𞥅𞤱𞤮 𞤚𞤵𞤲𞤭𞥅𞤧𞤭𞤴𞤢 𞤲𞤣𞤫 𞤼𞤢𞤨𞥆𞤭𞥅 𞤧𞤭 𞤃𞤭𞤼𞤷𞤮𞤤 𞤦𞤮𞥅𞤼𞤭 𞤲𞤣𞤫⹁ 𞤲𞤣𞤫 𞤲𞤢𞥄𞤼𞤮𞤴𞤭. 𞤊𞤭𞥅 𞤳𞤢𞤤𞤢 𞤊𞤢𞤪𞤢𞤲𞤧𞤭 𞤨𞤭𞤴𞤵𞤲𞤮 𞤩𞤫⹁ 𞤶𞤮𞥅𞤲𞤭 𞤳𞤮 𞤌𞤧𞤼𞤢𞤪𞤢𞤤𞤭𞤴𞤢 𞤱𞤮𞤲𞤭 𞤯𞤭𞤯𞤢𞤩𞤮 𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤. 𞤒𞤮 𞤚𞤵𞤲𞤭𞥅𞤧𞤭𞤴𞤢 𞤬𞤵𞤯𞥆𞤮 𞤥𞤮𞥅𞤩𞤵𞤣𞤫 𞤳𞤭𞤧𞤢𞤲 𞤧𞤢𞤦𞤵𞤲𞤢 𞤩𞤫 𞤱𞤢𞥄𞤱𞤭𞥅 𞤤𞤵𞤥𞤦𞤵𞤣𞤫 𞤱𞤮𞥅 𞤧𞤭 𞤩𞤫 𞤨𞤭𞤴𞤭𞥅 𞤊𞤢𞤪𞤢𞤲𞤧𞤭. 𞤑𞤮𞤲𞤮 𞤪𞤮𞤲𞤳𞤵𞤯𞤮 𞤌𞤧𞤼𞤢𞤪𞤢𞤤𞤭𞤴𞤢 𞤩𞤫 𞤊𞤢𞤪𞤢𞤲𞤧𞤭 𞤻𞤢𞤥𞥆𞤭𞤲𞤭 𞤳𞤵𞥅𞤤𞤫 𞤲𞤢𞤴𞤭⹁ 𞤢𞤤𞤢𞥄 𞤳𞤮 𞤮𞤲 𞤱𞤢𞥄𞤱𞤢𞤲𞤭 𞤊𞤢𞤪𞤢𞤲𞤧𞤭. 𞤇𞤢𞥄𞤱𞤮 𞤲𞤺𞤮𞤲 𞤬𞤭𞤶𞤮 𞤯𞤮𞤲⹁ 𞤳𞤮 𞤆𞤮𞤤𞤮𞤻⹁ 𞤤𞤫𞤴𞤣𞤭 𞤤𞤫𞤾𞤢𞤣𞤮𞤱𞤧𞤳𞤭 𞤲𞤣𞤭𞤲⹁ 𞤳𞤢𞥄𞤳𞤢𞤪𞤢𞥄𞤶𞤮 𞤳𞤢𞤣𞤭 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫⹁ 𞤬𞤮𞤼𞥆𞤭 𞤫 𞤅𞤢𞤱𞤵𞤣𞤭𞥅. 𞤄𞤵𞤴 𞤲𞤮 𞤴𞤮𞤱𞤵𞤲𞤮𞥅 𞤶𞤭𞤳𞥆𞤫 𞤫 𞤥𞤢𞤩𞥆𞤫 𞤩𞤢𞥄𞤱𞤮 𞤩𞤫 𞤸𞤫𞤪𞤧𞤭𞤲𞤣𞤫 𞤀𞤪𞤶𞤢𞤲𞤼𞤭𞤲𞤢𞥄 𞤲𞤣𞤫𞤴𞤢 𞤻𞤢𞤤𞤲𞤣𞤫. 𞤑𞤮𞤲𞤮 𞤴𞤫𞤤𞤢 𞤳𞤢𞤲 𞤳𞤮 𞤯𞤮𞤲 𞤸𞤢𞥄𞤯𞤭⹁ 𞤧𞤢𞤦𞤵𞤲𞤢 𞤸𞤢𞤲𞤣𞤫 𞤩𞤫 𞤥𞤵𞥅𞤯𞤭𞤲𞤢𞤲𞤮 𞤲𞤶𞤢𞥄𞤪𞤫 𞤷𞤫𞥅𞤲𞤢𞤤 𞤥𞤢𞤩𞥆𞤫 𞤲𞤺𞤢𞤤. 𞤐𞤮 𞤺𞤢𞤧𞤢 𞤄𞤫𞤲 𞤅𞤢𞤤𞤥𞤢𞥄𞤲𞤢 𞤶𞤢𞤩𞤭𞤼𞤢𞤴 𞤱𞤫𞤪𞤤𞤢𞥄𞤶𞤫 𞤯𞤫 𞤮 𞤪𞤮𞤳𞥆𞤭 𞤩𞤫 𞤯𞤫𞤲. 𞤐𞤢𞤲𞤣𞤭 𞤸𞤢𞤪𞤭 𞤸𞤭𞤩𞤫 𞤧𞤭𞤳𞥆𞤵𞤣𞤫 𞤩𞤫 𞤰𞤫𞤼𞥆𞤭𞥅 𞤬𞤫𞤤𞤺𞤮 𞤲𞤺𞤮𞤲 𞤩𞤢𞥄𞤱𞤮 𞤩𞤫 𞤨𞤭𞤴𞤵𞤣𞤫 𞤀𞤪𞤶𞤢𞤲𞤼𞤭𞤲𞤢. 𞤇𞤢𞥄𞤱𞤮 𞤯𞤵𞤥⹁ 𞤥𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤸𞤫𞤲𞤣𞤭𞤲𞤢𞤲𞤮 𞤱𞤫𞤪𞤤𞤢𞤱𞤢𞤤 𞤲𞤺𞤢𞤤 𞤷𞤮𞤺𞥆𞤵 𞤥𞤵𞤵𞤲 𞤱𞤮𞤲𞤭 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤶𞤮𞤱𞤭 𞤣𞤢𞤤𞤢.𞤑𞤮 𞤟𞤫𞤤𞤫𞤲𞤧𞤳𞤭 𞤲𞤢𞥄𞤣𞤢𞤲𞤭 𞤆𞤮𞤤𞤮𞤻 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥓𞥙 𞤩𞤢𞥄𞤱𞤮 𞤂𞤫𞤱𞤢𞤲𞤣𞤮𞤧𞤳𞤭 𞤪𞤮𞤼𞥆𞤢𞤲𞤣𞤫 𞤥𞤮. 𞤑𞤮 𞤂𞤫𞤾𞤢𞤣𞤮𞤧𞤳𞤭 𞤼𞤭𞤺𞤭 𞤲𞤢𞥄𞤣𞤭 𞤳𞤵𞥅𞤳𞤢𞤤 𞤯𞤭𞤯𞤢𞤩𞤢𞤤 𞤲𞤺𞤢𞤤 . 𞤔𞤮𞥅𞤲𞤭 𞤳𞤮 𞤳𞤢𞤲𞤩𞤫 𞤱𞤮𞤲𞤭 𞤸𞤮𞥅𞤪𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤. 𞤉 𞤬𞤭𞤶𞤮 𞤸𞤭𞤳𞥆𞤭𞥅𞤲𞤺𞤮 𞤲𞤺𞤮𞤲 𞤯𞤮𞤲⹁ 𞤊𞤢𞤪𞤢𞤲𞤧𞤭 𞤨𞤭𞤴𞤵𞤲𞤮 𞤁𞤢𞤲𞤥𞤢𞤪𞤳⹁ 𞤲𞤣𞤫 𞤑𞤭𞤤𞤭𞤴𞤢𞤲 𞤐𞤦𞤢𞤨𞥆𞤫 𞤧𞤭𞤱𞤼𞤢𞤲𞥆𞤮𞥅 𞤩𞤫 𞤳𞤵𞥅𞤤𞤫 𞤯𞤭𞤯𞤭. 𞤑𞤮𞤲𞤮 𞤁𞤢𞤲𞤥𞤢𞤪𞤳 𞤭𞤼𞥆𞤵𞤲𞤮 𞤺𞤮𞥅𞤼𞤢𞤤.𞤑𞤭𞤨𞥆𞤮𞤤 𞤊𞤢𞤪𞤢𞤲𞤧𞤭 𞤲𞤺𞤮𞤤 𞤤𞤵𞤥𞤦𞤭𞥅 𞤸𞤢𞤲𞤣𞤫 𞤩𞤢𞥄𞤱𞤮 𞤩𞤫 𞤼𞤭𞤥𞥆𞤭𞤲𞤣𞤫 𞤼𞤮𞤩𞥆𞤫 𞤶𞤫𞥅𞤺𞤮𞤮. 𞤁𞤢𞤲𞤥𞤢𞤪𞤳 𞤬𞤭𞤶𞤵𞤲𞤮 𞤥𞤮𞤰𞥆𞤢 𞤳𞤮𞤲𞤮 𞤯𞤵𞤥 𞤴𞤮𞤲𞤢𞥄𞤤𞤭 𞤲𞤣𞤫 𞤼𞤢𞤱𞤵𞤲𞤮𞥅 𞤊𞤢𞤪𞤢𞤲𞤧𞤭 𞤸𞤮𞤤𞥆𞤭𞥅 𞤴𞤫𞤪𞤵 𞤥𞤢𞤩𞥆𞤫 𞤯𞤵𞥅𞤯𞤢𞥄 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤏𞤵𞤪𞤭𞤲⹁ 𞤳𞤮 𞤳𞤢𞤥𞤩𞤫 𞤶𞤮𞤺𞤭𞥅 𞤬𞤫𞤤𞤺𞤮 𞤲𞤺𞤮𞤲 𞤬𞤫𞤱𞤲𞤣𞤮 𞤯𞤮𞥅.𞤑𞤮 𞤀𞤪𞤶𞤢𞤲𞤼𞤭𞤲𞤢 𞤫 𞤃𞤫𞤳𞤧𞤭𞤳 𞤸𞤮𞤥𞤦𞤭 𞤻𞤢𞤤𞥆𞤢𞤤 𞤲𞤺𞤢𞤤 𞤸𞤢𞤲𞤣𞤫. 𞤔𞤢𞤳𞤢 𞤸𞤢𞤪𞤭 𞤀𞤪𞤶𞤢𞤲𞤼𞤭𞤲𞤢 𞤲𞤮 𞤯𞤢𞤩𞥆𞤵𞤣𞤫 𞤳𞤢 𞤬𞤭𞤼𞥆𞤢 𞤺𞤮𞤥𞤯𞤭 𞤦𞤢𞤯𞤼𞤢𞤲𞤫 𞤸𞤫𞤪𞤧𞤢 𞤳𞤢 𞤩𞤫 𞤸𞤫𞤩𞤵𞤲𞤮𞥅 𞤫 𞤤𞤫𞤴 𞤳𞤮𞤴𞤯𞤫 𞤅𞤢𞤱𞤵𞤣𞤭𞥅. 𞤇𞤫 𞤭𞤼𞥆𞤵𞤲𞤮 𞤮𞤲 𞤥𞤮𞤲𞤫𞥅 𞤬𞤮𞤨 𞤫 𞤃𞤫𞤳𞤧𞤭𞤳 𞤧𞤢𞤦𞤵𞤲𞤢 𞤩𞤫 𞤨𞤭𞤴𞤵𞤲𞤮 𞤩𞤫𞤲 𞤳𞤵𞥅𞤤𞤫 𞤯𞤭𞤯𞤭. 𞤃𞤫𞤧𞤭 𞤲𞤢𞥄𞤣𞤭 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥔 𞤩𞤢𞥄𞤱𞤮 𞤁𞤭 𞤃𞤢𞤪𞤭𞤴𞤢 𞤪𞤮𞤼𞥆𞤢𞤲𞤣𞤫 𞤥𞤮. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥘𞥗⹁ 𞤉𞤲𞥁𞤮 𞤊𞤫𞤪𞤲𞤢𞤦𞤲𞤣𞤫𞥁 𞤯𞤭𞤯𞤥𞤭𞤼𞤢𞤲𞤭 𞤀𞤪𞤶𞤢𞤲𞤼𞤭𞤲𞤢 𞤩𞤢𞥄𞤱𞤮 𞤃𞤫𞤧𞤭 𞤬𞤫𞤰𞥆𞤭𞤲𞤢𞤣𞤫 𞤥𞤮 𞤥𞤵𞤤𞥆𞤫𞤪𞤫 𞤲𞤣𞤫𞤲. 𞤔𞤮𞥅𞤲𞤭 𞤳𞤮 𞤀𞤪𞤶𞤢𞤲𞤼𞤭𞤲𞤢 𞤱𞤮𞤲𞤭 𞤯𞤭𞤯𞤢𞤩𞤮 𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤. 𞤑𞤢𞤥𞤩𞤫 𞤫 𞤅𞤢𞤱𞤵𞤣𞤭𞥅⹁ 𞤥𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞤼𞤢𞤼𞤭. 𞤑𞤮𞤲𞤮 𞤸𞤭𞤩𞤫 𞤬𞤫𞤰𞥆𞤭𞤼𞤮𞤪𞤭 𞤅𞤢𞤱𞤵𞤣𞤭𞥅 𞤫𞤥𞤦𞤫𞤪𞤫 𞤳𞤵𞥅𞤤𞤫 𞤲𞤢𞥄𞤣𞤢𞥄𞤯𞤫. 𞤆𞤮𞤤𞤮𞤻 𞤳𞤢𞤲 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞤲𞤢𞤴𞤭.𞤉 𞤲𞤺𞤢𞥄𞤤 𞤣𞤫𞤲𞤼𞤢𞤤 𞤯𞤮𞤮⹁ 𞤸𞤢𞤴 𞤺𞤮𞥅𞤼𞤮 𞤴𞤢𞤤𞤼𞤢𞥄𞤤𞤭 𞤼𞤢𞤸𞤮. 𞤃𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤲𞤮 𞤥𞤢𞤪𞤭 𞤤𞤢𞥄𞤱𞤮𞤤 𞤲𞤮 𞤤𞤵𞤥𞤦𞤭𞤪𞤢 𞤬𞤭𞥅 𞤳𞤢𞤤𞤢 𞤲𞤺𞤮𞤤 𞤲𞤭𞤩𞥆𞤭𞤼𞤢𞤲𞤭𞥅 𞤃𞤫𞤳𞤧𞤭𞤳𞤮 𞤬𞤮𞤼𞤢 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫 𞤨𞤫𞤼 𞤩𞤫 𞤥𞤢𞤪𞤭.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪.
𞤖𞤢𞤲𞤣𞤫 𞤲𞤮𞤲⹁ 𞤷𞤫𞥅𞤨𞤪𞤭 𞤲𞤣𞤭𞤲 𞤩𞤫𞤲𞤣𞤵𞤲𞤮 𞤅𞤫𞤲𞤫𞤺𞤢𞤤. 𞤐𞤢𞤲𞤣𞤭 𞤲𞤣𞤫𞤴𞤢 𞤻𞤢𞤤𞤲𞤣𞤫⹁ 𞤸𞤢𞤪𞤭 𞤩𞤫 𞤻𞤢𞥄𞤥𞤵 𞤸𞤢𞥄 𞤩𞤫 𞤬𞤫𞤰𞥆𞤭𞤲𞤼𞤭𞤲𞤭⹁ 𞤳𞤮 𞤯𞤵𞤥 𞤱𞤢𞤯𞤵𞤲𞤮𞥅 𞤳𞤢 𞤬𞤭𞤶𞤮 𞤲𞤺𞤮𞤲 𞤤𞤢𞤲𞥆𞤢𞤴𞤲𞤮𞥅 𞤯𞤮𞤲 𞤸𞤢𞤪𞤭 𞤩𞤫 𞤯𞤢𞥄𞤼𞤭𞥅. 𞤇𞤫 𞤱𞤫𞤤𞤧𞤭𞤲’𞤣𞤭𞥅 𞤖𞤮𞤤𞤢𞤲𞤣 𞤶𞤵𞤸𞤭𞤪𞤭 𞤩𞤫 𞤳𞤵𞥅𞤤𞤫 𞤯𞤭𞤯𞤭.𞤑𞤮𞤲𞤮 𞤸𞤢𞤲𞤣𞤫 𞤱𞤮𞤲𞤢𞥄 𞤸𞤢𞤲𞤳𞤭. 𞤖𞤢𞤲𞤣𞤫 𞤩𞤫 𞤭𞤼𞥆𞤢𞤲𞤭𞥅 𞤢𞤬𞤪𞤭𞤳𞤲𞤢𞥄𞤩𞤫 𞤬𞤮𞤨 𞤥𞤮𞤲𞤫𞥅⹁ 𞤧𞤢𞤦𞤵𞤲𞤢 𞤸𞤢𞤲𞤣𞤫 𞤳𞤮 𞤑𞤢𞤼𞤢𞤪⹁ 𞤼𞤮𞤤𞤲𞤵𞤩𞤫 𞤩𞤫𞤲 𞤼𞤭𞤺𞤭 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤⹁ 𞤲𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤯𞤭𞤲 𞤴𞤢𞤲𞤭 𞤫 𞤥𞤵𞤵𞤲. 𞤍𞤭 𞤨𞤭𞤴𞤭 𞤩𞤫 𞤳𞤵𞥅𞤤𞤫 𞤼𞤢𞤼𞤭⹁ 𞤳𞤮𞤲𞤮 𞤩𞤫𞤲 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤭𞤼𞥆𞤭 𞤺𞤮𞥅𞤼𞤢𞤤.𞤑𞤮 𞤀𞤦𞤣𞤵𞤤𞥆𞤢𞥄𞤸𞤭 𞤔𞤢𞥄 𞤲𞤢𞥄𞤣𞤭 𞤳𞤵𞥅𞤤𞤢𞤤 𞤢𞤪𞤢𞤲𞤢𞤤 𞤲𞤺𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥑⹁ 𞤧𞤭 𞤊𞤢𞥄𞤥𞤢𞤪𞤢 𞤯𞤭𞤯𞤥𞤭𞤼𞤭 𞤲𞤣𞤫 𞤩𞤫 𞤪𞤵𞤼𞥆𞤭𞤲𞤮𞥅 𞤬𞤭𞥅 𞤬𞤫𞤷𞥆𞤫𞤪𞤫 𞤯𞤭𞤯𞤥𞤫𞤪𞤫 𞤲𞤣𞤫𞤲. 𞤑𞤮𞤲𞤮 𞤑𞤢𞤼𞤢𞤪 𞤱𞤢𞤳𞥆𞤭𞤤𞤭𞤲𞤮 𞤸𞤢𞥄 𞤭𞤼𞥆𞤭 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥘. 𞤑𞤮 𞤃𞤵𞤸𞤢𞤥𞥆𞤢𞤣 𞤃𞤵𞤲𞤼𞤢𞤪𞤭⹁ 𞤶𞤭𞤦𞤭𞤲𞤢𞤲𞤣𞤫 𞤘𞤢𞤲𞤢 𞤭𞤼𞥆𞤢𞤲𞤭 𞤩𞤫 𞤲𞤺𞤢𞤤. 𞤑𞤮𞤲𞤮 𞤳𞤢 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤢𞤼𞤢 𞤯𞤮𞤲⹁ 𞤀𞤸𞤥𞤢𞤣𞤵 𞤄𞤢𞤥𞤦𞤢 𞤔𞤫𞤲𞤺 𞤩𞤫𞤴𞤣𞤭𞤼𞤢𞤲𞤭 𞤲𞤺𞤢𞤴𞤵𞥅𞤶𞤭 𞤯𞤭𞤲 𞤳𞤵𞥅𞤤𞤢𞤤⹁ 𞤱𞤮𞤲𞤭 𞤳𞤵𞥅𞤤𞤫 𞤼𞤢𞤼𞤭.𞤑𞤮 𞤏𞤫𞤤𞤮 𞤱𞤫𞤤𞤮 𞤥𞤢𞤱𞤲𞤺𞤮 𞤖𞤢𞤲𞤣𞤫 𞤅𞤫𞤲𞤫𞤺𞤢𞤤⹁ 𞤧𞤢𞤦𞤵𞤲𞤢 𞤲𞤺𞤢𞤴𞤵𞥅𞤶𞤭 𞤯𞤭𞤲 𞤸𞤮𞤤𞥆𞤭𞥅 𞤳𞤮 𞤱𞤭𞤴𞤭 𞤯𞤭 𞤳𞤮𞤲 𞤦𞤢𞥄𞤦𞤢 𞤤𞤢𞤣𞥆𞤫. 𞤔𞤮𞥅𞤲𞤭 𞤳𞤮 𞤯𞤭 𞤦𞤢𞥄𞤦𞤢 𞤷𞤫𞤲𞤢𞤤 𞤲𞤺𞤢𞤤 𞤳𞤢𞤣𞤭. 𞤔𞤮𞥅𞤲𞤭 𞤅𞤫𞤲𞤫𞤺𞤢𞤤 𞤱𞤮𞤲𞤭𞥅 𞤼𞤢𞤼𞤢𞤩𞤮 𞤳𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫. 𞤅𞤭 𞤩𞤫 𞤬𞤫𞤰𞥆𞤢𞤴 𞤴𞤫𞥅𞤧𞤮⹁ 𞤳𞤮 𞤦𞤫𞥅 𞤩𞤫 𞤨𞤭𞤴𞤢 𞤉𞤳𞤵𞤱𞤢𞤼𞤫𞥅𞤪𞤭⹁ 𞤳𞤮𞤲𞤮 𞤯𞤵𞤥 𞤱𞤫𞤤𞤢𞤼𞤢𞥄 𞤬𞤭𞥅. 𞤒𞤮 𞤧𞤫𞤪𞤭𞤻𞤩𞤫 𞤥𞤢𞤩𞥆𞤫 𞤩𞤫𞤲 𞤴𞤢𞤤𞤼𞤭𞤲 𞤶𞤭𞤳𞤭𞤪𞤭𞥅𞤶𞤫 𞤥𞤵𞤵𞤲⹁ 𞤱𞤢𞤤𞥆𞤭𞤼𞤮𞥅. 𞤅𞤭 𞤱𞤮𞤲𞤢𞥄 𞤯𞤵𞤥⹁ 𞤸𞤢𞤪𞤢𞤴 𞤲𞤮 𞤧𞤫𞤩𞤭𞤼𞤢𞥄 𞤧𞤢𞤦𞤵𞤲𞤢 𞤖𞤮𞤤𞤢𞤲𞤣 𞤫 𞤉𞤳𞤱𞤢𞤼𞤫𞥅𞤪𞤭 𞤧𞤫𞥅𞤣𞤵𞤲𞤮 𞤸𞤮𞥅𞤪𞤫 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤱𞤮𞤲𞤢𞤲𞤣𞤫 𞤥𞤮 𞤳𞤢𞤤𞤢.𞤐𞤺𞤮𞥅 𞤬𞤭𞤶𞤮⹁ 𞤳𞤮 𞤫 𞤳𞤢𞤬𞤫𞥅𞤪𞤵 𞤼𞤢𞤱𞤭 𞤥𞤫𞤲⹁ 𞤥𞤭𞤲 𞤫 𞤱𞤫𞤤𞤣𞤭𞥅𞤩𞤫 𞤢𞤥 𞤯𞤭𞤯𞤮 𞤧𞤫𞤲𞤫𞤺𞤢𞤤𞤲𞤢𞥄𞤩𞤫. 𞤃𞤫𞤲 𞤧𞤮𞥅𞤰𞤭𞤪𞤭 𞤲𞤮 𞤥𞤫𞤲 𞤸𞤢𞥄𞤪𞤭𞤪𞤭. 𞤖𞤢𞤲𞤣𞤫 𞤳𞤮 𞤻𞤢𞤤𞤢𞥄𞤲𞤣𞤫 𞤕𞤫𞤨.𞤀𞤣𞤮 𞤬𞤭𞤶𞤮 𞤉𞤳𞤱𞤢𞤼𞤫𞤪 𞤫 𞤖𞤮𞤤𞤢𞤲𞤣 𞤲𞤺𞤮𞤲⹁ 𞤋𞤪𞤢𞤲 𞤬𞤮𞤼𞥆𞤵𞤲𞤮 𞤫 𞤏𞤫𞤤𞤧𞤩𞤫 𞤩𞤫𞤲⹁ 𞤢𞤲𞤣𞤭𞤪𞤢𞥄𞤩𞤫 𞤤𞤫𞤴𞤣𞤭 𞤘𞤢𞥄𞤤 𞤱𞤢𞤤𞥆𞤢 𞤤𞤫𞤴𞤣𞤭 𞤘𞤢𞤪𞤫𞤬 𞤄𞤫𞤤 . 𞤐𞤢𞤲𞤣𞤭 𞤋𞤪𞤢𞤲 𞤳𞤮 𞤥𞤮𞤲𞤫𞥅 𞤳𞤮 𞤉𞤲𞤺𞤫𞤤𞤫 𞤱𞤢𞤯𞤭 𞤩𞤫 𞤳𞤮𞤲⹁ 𞤩𞤫 𞤭𞤼𞥆𞤭 𞤫 𞤏𞤫𞤤𞤧𞤩𞤫 𞤩𞤫𞤲 𞤸𞤢𞤲𞤣𞤫. 𞤑𞤮𞤲𞤮 𞤳𞤮 𞤱𞤢𞤤𞥆𞤭 𞤋𞤪𞤢𞤲 𞤲𞤮𞤲⹁ 𞤳𞤮 𞤲𞤣𞤫 𞤸𞤭𞤱𞤮𞥅𞤱𞤮 𞤂𞤫𞤴𞤣𞤭 𞤘𞤢𞤤 𞤮𞤲 𞤴𞤢𞤤𞤼𞤭𞤲𞤢𞤲𞤮𞥅 𞤩𞤢𞥄𞤱𞤮 𞤮 𞤸𞤮𞤤𞥆𞤫𞥅𞤣𞤫 𞤦𞤮𞤯𞤫𞤱𞤢𞤤. 𞤑𞤮 𞤩𞤢𞥄𞤱𞤮 𞤯𞤵𞤥⹁ 𞤋𞤪𞤢𞤲 𞤲𞤢𞥄𞤣𞤭 𞤳𞤵𞥅𞤤𞤫 𞤯𞤫𞤲 𞤯𞤭𞤯𞤭.𞤑𞤮 𞤮𞥅 𞤸𞤭𞤱𞤮𞥅𞤱𞤮 𞤯𞤮𞤮 𞤱𞤮𞤲𞤭 𞤢𞤪𞤢𞤲𞤮 𞤫 𞤸𞤮𞤤𞥆𞤫𞥅𞤣𞤫 𞤳𞤫𞤩𞥆𞤢𞤤 𞤦𞤮𞤯𞤫𞤱𞤢𞤤 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤑𞤢𞤼𞤢𞤪. 𞤌 𞤸𞤫𞤩𞤭𞥅 𞤳𞤮 𞤮 𞤴𞤫𞤶𞥆𞤭𞤼𞤢𞤼𞤢𞥄.𞤐𞤺𞤢𞤤 𞤨𞤮𞥅𞤤𞤺𞤢𞤤 𞤲𞤮 𞤥𞤮𞤰𞥆𞤢𞤲𞤭 𞤋𞤪𞤢𞤲 𞤩𞤢𞤴 𞤧𞤭 𞤱𞤮𞤲𞤢𞥄𞤲𞤮 𞤯𞤵𞤥 𞤸𞤢𞤪𞤢𞤴𞤲𞤮 𞤳𞤮 𞤥𞤮𞥅𞤩𞤵𞤺𞤮𞤤 𞤨𞤢𞤱𞤤𞤮𞤴 𞤥𞤢𞤩𞥆𞤫 𞤬𞤫𞤱𞤲𞤣𞤢𞤲𞤭𞥅 𞤩𞤫.𞤑𞤮 𞤀𞤥𞤱𞤪𞤭𞤳 𞤫 𞤅𞤮𞤪𞤮 𞤥𞤵𞤵𞤲 𞤸𞤮𞤥𞤦𞤭 𞤻𞤢𞤤𞥆𞤢𞤤 𞤶𞤫𞥅𞤺𞤢𞤩𞤢𞤤 𞤲𞤺𞤢𞤤 𞤸𞤢𞤲𞤣𞤫. 𞤸𞤢𞤪𞤭 𞤣𞤫𞥅𞤣𞤭 𞤢𞤥𞤫𞤪𞤭𞤳𞤲𞤢𞥄𞤩𞤫 𞤬𞤮𞤨 𞤲𞤮 𞤬𞤢𞤼𞤵𞤣𞤫 𞤢𞤣𞤮 𞤬𞤭𞤶𞤮 𞤲𞤺𞤮𞤲 𞤬𞤵𞤯𞥆𞤢𞤣𞤫 𞤧𞤢𞤦𞤵 𞤨𞤭𞤺𞥆𞤢𞤤 𞤲𞤺𞤢𞤤 𞤉𞤲𞤺𞤫𞤤𞤫 𞤬𞤢𞤱𞤵𞤲𞤮𞥅 𞤬𞤢𞥄𞤪𞤭𞤧𞤭𞤴𞤢𞤲𞤳𞤮𞥅𞤩𞤫 𞤋𞤪𞤢𞤲 𞤩𞤫𞤲. 𞤉𞤲𞤺𞤫𞤤𞤫 𞤨𞤭𞤴𞤵𞤲𞤮 𞤩𞤫𞤲 𞤳𞤮 𞤤𞤵𞤼𞥆𞤫𞤼𞤫𞥅 𞤬𞤭𞤤𞥆𞤫𞥅𞤣𞤫. 𞤅𞤭𞤬𞤢 𞤲𞤺𞤢𞤤 𞤨𞤭𞤺𞥆𞤢𞤤 𞤱𞤢𞤯𞤢𞥄𞤤𞤭 𞤼𞤢𞤸𞤮 𞤑𞤢𞤼𞤢𞤪.𞤑𞤮𞤲𞤮 𞤉𞤲𞤺𞤫𞤤𞤫 𞤫 𞤀𞤥𞤫𞤪𞤭𞤳 𞤧𞤫𞥅𞤣𞤭 𞤸𞤮𞥅𞤪𞤫 𞤩𞤮𞤤𞤢𞤤. 𞤑𞤮𞤲𞤮 𞤸𞤢𞤪𞤭 𞤤𞤢𞤳𞥆𞤫𞤪𞤫 𞤰𞤢𞥄𞤪𞤭𞥅 𞤸𞤫𞤣𞥆𞤫 𞤀𞤥𞤫𞤪𞤭𞤳. 𞤔𞤮𞥅𞤲𞤭 𞤳𞤮 𞤦𞤫𞥅 𞤀𞤥𞤫𞤪𞤭𞤳 𞤨𞤭𞤴𞤢 𞤋𞤪𞤢𞤲 𞤧𞤭 𞤩𞤫 𞤤𞤵𞤥𞤦𞤢⹁ 𞤧𞤭 𞤱𞤮𞤲𞤢𞥄 𞤯𞤵𞤥 𞤸𞤢𞤪𞤴 𞤳𞤮 𞤴𞤮 𞤩𞤫 𞤥𞤮𞥅𞤩𞤵 𞤨𞤢𞤱𞤤𞤫 𞤳𞤢𞤥𞤩𞤫 𞤳𞤢𞤣𞤭. 𞤀𞤥𞤫𞤪𞤭𞤳 𞤣𞤢𞤯𞤭𞥅 𞤤𞤢𞤥 𞤸𞤢𞤲𞤣𞤫 𞤧𞤢𞤦𞤵𞤲𞤢 𞤸𞤢𞤪𞤭 𞤥𞤭𞤯𞤮 𞤤𞤢𞤺𞥆𞤭𞥅 𞤤𞤢𞤩𞤵𞤲 𞤸𞤢𞤦𞥆𞤭𞥅 𞤩𞤫. 𞤑𞤮𞤲𞤮 𞤲𞤢𞤲𞤣𞤭 𞤩𞤫 𞤸𞤢𞥄𞤤𞤣𞤵 𞤫 𞤧𞤮𞤪𞤮 𞤥𞤢𞤩𞥆𞤫 𞤬𞤭𞥅 𞤲𞤮 𞤩𞤫 𞤣𞤢𞤯𞤭𞤪𞤢 𞤩𞤫 𞤯𞤭𞤯𞤮 𞤳𞤢𞤤𞤢.
𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤑𞤮 𞤼𞤭𞤶𞥆𞤢𞤲𞤮𞥅 𞤳𞤮𞤲 𞤼𞤵𞤤𞤼𞤢𞥄𞤤𞤭. 


𞤄𞤪𞤢𞤧𞤭𞤤 𞤴𞤢𞤤𞤼𞤢𞤲𞤭𞥅 𞤴𞤭𞤯𞤵𞤩𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤩𞤫𞤲 𞤳𞤢 𞤩𞤫 𞤸𞤢𞤦𞥆𞤢𞤲𞤮𞥅 𞤯𞤮𞤲. 


𞤇𞤫 𞤨𞤭𞤴𞤭 𞤅𞤫𞤪𞤦𞤭𞤴𞤢 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫 𞤳𞤵𞥅𞤤𞤫 𞤯𞤭𞤯𞤭. 𞤑𞤮𞤲𞤮 𞤱𞤮𞤲𞤢𞥄 𞤨𞤭𞤺𞥆𞤢𞤤 𞤲𞤺𞤢𞤤 𞤼𞤵𞤲 𞤱𞤫𞤤𞤭 𞤴𞤭𞤯𞤵𞤩𞤫 𞤄𞤪𞤢𞤧𞤭𞤤 𞤩𞤫𞤲⹁ 𞤳𞤮 𞤲𞤮 𞤩𞤫 𞤨𞤭𞤴𞤭𞤪𞤭 𞤅𞤫𞤪𞤦𞤭𞤴𞤢 𞤲𞤮𞤲. 𞤖𞤢𞤳𞥆𞤫𞤪𞤫𞤲 𞤲𞤮 𞤩𞤫 𞤬𞤭𞤶𞤭𞤪𞤭 𞤲𞤮𞤲 𞤲𞤮 𞤬𞤮𞤼𞤭⹁ 𞤲𞤮 𞤱𞤮𞥅𞤯𞤭. 𞤏𞤮𞤲𞤢𞥄 𞤥𞤫𞤸𞤪𞤫 𞤱𞤢𞤯𞤭 𞤳𞤮 𞤥𞤵𞤤𞥆𞤫𞤪𞤫 𞤱𞤮𞤲𞤭 𞤳𞤢 𞤤𞤭𞥅𞤤𞤭𞤱𞤢𞤤 𞤥𞤢𞤩𞥆𞤫. 


𞤅𞤮 𞤢𞤪𞤭𞥅 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤵⹁ 𞤩𞤫 𞤢𞤤𞤢𞥄 𞤴𞤫𞤪𞤵. 𞤇𞤫 𞤰𞤫𞤼𞥆𞤭 𞤬𞤫𞤤𞤺𞤮 𞤲𞤺𞤮𞤲 𞤩𞤵𞤪𞤭 𞤬𞤮𞤨. 𞤀𞤤𞤢𞥄 𞤳𞤢𞤣𞤭 𞤤𞤫𞤴𞤣𞤭 𞤲𞤣𞤭 𞤩𞤫 𞤬𞤮𞤼𞤢𞤼𞤢 𞤫 𞤲𞤢𞥄𞤣𞤵𞤺𞤮𞤤 𞤳𞤵𞥅𞤤𞤫. 


𞤑𞤮 𞤩𞤵𞤪𞤭 𞤸𞤵𞤤𞤩𞤭𞤲𞤢𞥄𞤣𞤫 𞤫 𞤥𞤢𞤩𞥆𞤫⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤢𞤤𞤢 𞤬𞤭𞤶𞤢𞤲𞤮𞥅𞤱𞤮 𞤩𞤫⹁ 𞤲𞤮 𞤱𞤢𞥄𞤱𞤭 𞤸𞤵𞥅𞤤𞤵𞤣𞤫 𞤸𞤢𞥄 𞤲𞤢𞥄𞤼𞤲𞤢. 𞤊𞤮𞤼𞤭 𞤮𞤲𞤼𞤭𞤺𞤭 𞤳𞤮 𞤩𞤢𞥄𞤱𞤮 𞤬𞤭𞤶𞤢𞤼𞤢 𞤥𞤢𞤤𞥆𞤢 𞤼𞤵𞤥𞤦𞤮⹁ 𞤩𞤫𞥅 𞤴𞤫𞥅𞤧𞤮 𞤳𞤢𞤲 𞤸𞤢𞥄𞤤𞤢𞥄𞤳𞤢.


𞤏𞤢𞤲𞤮 𞤸𞤢𞤲𞤣𞤫 𞤱𞤮𞤲𞤢𞥄 𞤸𞤢𞤴 𞤩𞤵𞤪𞤵𞤯𞤮 𞤮𞤲 𞤤𞤮𞤤𞥆𞤵𞤣𞤫 𞤫 𞤥𞤢𞤩𞥆𞤫 𞤲𞤢𞥄𞤣𞤭 𞤳𞤵𞥅𞤤𞤫 𞤯𞤫𞤲 𞤯𞤭𞤯𞤭. 𞤌𞤲 𞤳𞤮 𞤈𞤭𞤷𞤢𞤤𞤭𞤧𞤮𞤲⹁ 𞤬𞤭𞤶𞤢𞤲𞤮𞥅𞤱𞤮 𞤚𞤮𞤼𞤫𞤲𞤢𞤥 𞤫 𞤲𞤣𞤫𞤪 𞤤𞤫𞤴𞤣𞤭 𞤉𞤲𞤺𞤫𞤤𞤫. 𞤑𞤮 𞤳𞤢 𞤲𞤶𞤢𞤥𞤣𞤭 𞤱𞤮𞥅𞤼𞤭𞤪𞤭 𞤲𞤣𞤭𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤮 𞤸𞤢𞤱𞤪𞤭 𞤫 𞤥𞤵𞤤𞥆𞤫𞤪𞤫 𞤲𞤣𞤫 𞤸𞤭𞤱𞤮𞥅𞤱𞤮 𞤅𞤫𞤪𞤦𞤭𞤴𞤢 𞤮𞤲 𞤦𞤵𞤺𞤭𞤼𞤭𞥅. 𞤖𞤢𞤪𞤭 𞤲𞤮𞤲 𞤑𞤢𞤧𞤫𞤥𞤭𞤪𞤮⹁ 𞤩𞤢𞥄𞤱𞤮𞥅𞤶𞤮 𞤄𞤪𞤢𞤧𞤭𞤤 𞤮𞤲 𞤲𞤮 𞤬𞤭𞤯𞤭 𞤼𞤵𞤲 𞤺𞤮𞥅𞤼𞤢𞤹 𞤫 𞤼𞤵𞤺𞤢𞥄𞤤𞤫 𞤧𞤫𞤪𞤦𞤭𞤴𞤢 𞤯𞤫𞤲.


𞤑𞤮 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥓⹁ 𞤈𞤭𞤷𞤢𞤤𞤭𞤧𞤮𞤲 𞤯𞤭𞤯𞤥𞤭𞤼𞤭 𞤳𞤵𞥅𞤤𞤫 𞤯𞤫𞤲 𞤩𞤢𞥄𞤱𞤮 𞤜𞤭𞤲𞤭𞤧𞤭𞤴𞤮𞤧 𞤪𞤮𞤼𞥆𞤢𞤲𞤣𞤫 𞤥𞤮 𞤸𞤢𞤪𞤭 𞤮𞤥𞤮 𞤸𞤵𞤷𞥆𞤭. 𞤑𞤮 𞤳𞤢 𞤮 𞤸𞤵𞤷𞥆𞤭 𞤯𞤮𞤲⹁ 𞤮 𞤸𞤮𞤷𞥆𞤭𞥅 𞤮𞤥𞤮 𞤢𞤶𞥆𞤭𞥅⹁ 𞤩𞤢𞤤𞤲𞤣𞤵 𞤥𞤢𞤳𞥆𞤮 𞤬𞤮𞤨 𞤲𞤮 𞤱𞤫𞤲𞤺𞤭𞤤𞤭⹁  𞤮𞤲𞤼𞤵𞤥𞤢 𞤮 𞤤𞤢𞥄𞤰𞤭 𞤥𞤵𞤤𞥆𞤫𞤪𞤫 𞤲𞤣𞤫𞤲 𞤼𞤫𞤨𞥆𞤫𞤪𞤫⹁ 𞤲𞤣𞤫 𞤣𞤢𞤪𞤮𞤴𞤢𞥄𞤣𞤫 𞤱𞤮𞥅 𞤩𞤢𞥄𞤱𞤮 𞤸𞤭𞤱𞤮𞥅𞤱𞤮 𞤮𞤲.


𞤏𞤢 𞤲𞤺𞤢𞤤 𞤳𞤵𞥅𞤤𞤢𞤤 𞤫 𞤬𞤮𞤼𞤵𞤣𞤫 𞤲𞤢𞥄𞤣𞤢𞥄𞤳𞤢 𞤼𞤢𞤸𞤮 𞤺𞤭𞤤𞤢 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭 𞤸𞤭𞤳𞥆𞤢 𞤑𞤢𞤼𞤢𞤪.


𞤄𞤪𞤢𞤧𞤭𞤤 𞤲𞤮 𞤥𞤢𞤪𞤭 𞤬𞤮𞤼𞥆𞤵𞤺𞤮𞤤 𞤫 𞤑𞤢𞤥𞤫𞤪𞤵𞤲 𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥒 𞤄𞤮𞤱𞤼𞤮. 𞤑𞤮 𞤯𞤵𞤥 𞤱𞤮𞤲𞤭 𞤲𞤣𞤢𞤲𞤺𞤵 𞤲𞤮 𞤱𞤫𞤲𞤺𞤭𞤤𞤢𞤲𞤭𞥅 𞤑𞤢𞤥𞤫𞤪𞤵𞤲 𞤩𞤢𞥄𞤱𞤮 𞤅𞤵𞤱𞤭𞤧 𞤨𞤭𞤴𞤭𞤣𞤫 𞤩𞤫 𞤳𞤢𞤥𞤩𞤫 𞤳𞤢𞤣𞤭 𞤸𞤢𞤣𞤭. 
𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪
𞤘𞤭𞤤𞤢 𞤲𞤺𞤢𞤤 𞤊𞤮𞥅𞤤𞤮𞤼𞤭𞤪𞤢𞤤 𞤢𞤣𞤵𞤲𞤢𞤴𞤳𞤮𞤱𞤢𞤤 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤬𞤵𞤯𞥆𞤭⹁ 𞤸𞤢𞤪𞤭 𞤳𞤵𞥅𞤤𞤫 𞤼𞤮𞤩𞤭𞤪𞤢𞥄𞤤𞤭 𞤱𞤢𞤲𞤮 𞤯𞤫 𞤼𞤮𞤩𞤭𞤪𞤭 𞤸𞤢𞤳𞥆𞤵𞤲’𞤣𞤫 𞤉𞤧𞤨𞤢𞤻 𞤫 𞤑𞤮𞤧𞤼𞤢 𞤈𞤭𞤳𞤢. 𞤅𞤢𞤦𞤵𞤲𞤢 𞤉𞤧𞤨𞤢𞤻 𞤪𞤵𞤳𞤵𞤲𞤮 𞤑𞤮𞤧𞤼𞤢 𞤈𞤭𞤳𞤢 𞤸𞤢𞤲𞤳𞤭 𞤳𞤭𞥅𞤳𞤭𞥅𞤯𞤫⹁ 𞤨𞤭𞤴𞤭 𞤩𞤫 𞤨𞤭𞤺𞥆𞤢𞤤 𞤧𞤵𞤥𞤦𞤢𞤤𞤢⹁ 𞤨𞤭𞤴𞤢 𞤶𞤵𞤲𞥆𞤭𞤼𞤢. 𞤑𞤮 𞤳𞤵𞥅𞤤𞤫 𞥗 𞤩𞤫 𞤨𞤭𞤴𞤭𞤪𞤭 𞤩𞤫⹁ 𞤢 𞤱𞤭𞤴𞤢𞤴 𞤑𞤮𞤧𞤼𞤢 𞤈𞤭𞤳𞤢 𞤳𞤢𞤲 𞤳𞤮 𞤸𞤢𞤴𞤤𞤢𞤺𞤮𞤤 𞤢𞤪𞤭𞤪𞤢𞤲𞤭 𞤑𞤢𞤼𞤢𞤪.𞤀𞤱𞤢 𞤸𞤢𞤲𞤣𞤫 𞤳𞤢𞤣𞤭 𞤳𞤮 𞤬𞤮𞤼𞤭 𞤲𞤮 𞤸𞤢𞤦𞥆𞤢𞤲𞤮𞥅 𞤑𞤢𞤼𞤢𞤪 𞤧𞤢𞤦𞤵𞤲𞤢 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤭𞤯𞤭 𞤲𞤮 𞤧𞤢𞥄𞤼𞤭𞤲𞤢𞤲𞤮𞥅.𞤑𞤮 𞤑𞤢𞤥𞤫𞤪𞤵𞤲 𞤢𞤣𞤭𞥅 𞤬𞤭𞤶𞤵𞤣𞤫. 𞤇𞤫 𞤬𞤮𞤼𞥆𞤭 𞤫 𞤅𞤵𞤱𞤭𞤧. 𞤇𞤫𞤲 𞤨𞤭𞤴𞤭𞤪𞤭 𞤩𞤫 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤 𞤨𞤫𞤼 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥔𞥘𞥋. 𞤑𞤮 𞤄𞤪𞤫𞤤 𞤉𞤥𞤦𞤮𞤤𞤮 𞤱𞤮𞤲𞤭 𞤳𞤮 𞤲𞤢𞥄𞤣𞤢𞤲𞤭 𞤩𞤫 𞤳𞤵𞥅𞤤𞤢𞤤 𞤲𞤺𞤢𞤤⹁ 𞤫 𞤸𞤭𞤲𞤤𞤫 𞤮𞤲 𞤳𞤮 𞤶𞤭𞤦𞤭𞤲𞤢𞤲𞤣𞤫 𞤤𞤫𞤴𞤣𞤭 𞤑𞤢𞤥𞤫𞤪𞤵𞤲 𞤳𞤮𞤲𞤮 𞤳𞤮 𞤳𞤭𞤨𞥆𞤮𞤤 𞤅𞤵𞤱𞤭𞤧 𞤲𞤺𞤮𞤤 𞤮 𞤱𞤮𞤲𞤭 𞤬𞤭𞤶𞤢𞤲𞤣𞤫. 𞤏𞤵𞤪𞤭𞤲 𞤲𞤫𞥅𞤩𞤭𞤪𞤢𞥄𞤤𞤭 𞤲𞤮𞤲 𞤬𞤮𞤼𞤢 𞤺𞤭𞤤𞤢 𞤮 𞤱𞤮𞤲𞤼𞤭 𞤅𞤵𞤱𞤭𞤧𞤢𞥄𞤶𞤮. 𞤑𞤮 𞤫 𞤄𞤮𞤱𞤼𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔 𞤮 𞤸𞤫𞤩𞤭 𞤳𞤢𞤴𞤣𞤭 𞤅𞤵𞤱𞤭𞤧 𞤲𞤣𞤭𞤲.𞤇𞤢𞥄𞤱𞤼𞤭 𞤲𞤺𞤮𞤲 𞤬𞤭𞤶𞤮 𞤯𞤮𞤲⹁ 𞤳𞤮 𞤓𞤪𞤵𞤺𞤵𞤱𞤢𞤴 𞤫 𞤑𞤮𞥅𞤪𞤫 𞤻𞤢𞤥𞤲𞤢𞥄𞤪𞤭 𞤬𞤮𞤼𞥆𞤭. 𞤇𞤫 𞤧𞤫𞥅𞤣𞤭 𞤸𞤮𞥅𞤪𞤫 𞤩𞤮𞤤𞤢𞤤 𞤢 𞤱𞤭𞤴𞤢𞤴 𞤳𞤮 𞤩𞤫 𞤺𞤮𞤪𞤫𞥅. 𞤖𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤲𞤢𞥄𞤣𞤢𞥄𞤲𞤮 𞤳𞤵𞥅𞤤𞤢𞤤.𞤖𞤭𞤳𞥆𞤭𞤼𞤭𞥅 𞤯𞤮𞤲⹁ 𞤆𞤮𞤪𞤼𞤭𞤺𞤢𞤤⹁ 𞤳𞤭𞤨𞥆𞤮𞤤 𞤈𞤮𞤲𞤢𞤤𞤣𞤮 𞤲𞤺𞤮𞤤⹁ 𞤬𞤮𞤼𞥆𞤵𞤲𞤮 𞤫 𞤘𞤢𞤲𞤢⹁ 𞤳𞤭𞤨𞥆𞤮𞤤 𞤀𞤲𞤣𞤪𞤫 𞤀𞤴𞤵 𞤲𞤺𞤮𞤤. 𞤘𞤢𞤲𞤢 𞤬𞤮𞥅𞤤𞤭𞤪𞤢𞥄 𞤳𞤵𞥅𞤤𞤫 𞤼𞤢𞤼𞤭 𞤬𞤭𞥅 𞤳𞤢𞤤𞤢 𞤩𞤫 𞤱𞤵𞤪𞤼𞤵𞤲𞤮 𞤯𞤫 𞤯𞤭𞤯𞤭. 𞤑𞤮 𞤈𞤮𞤲𞤢𞤤𞤣𞤮 𞤢𞤼𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤦𞤢𞤯𞤼𞤢𞤲𞤫 𞤤𞤢𞤼𞤫𞤪𞤫 𞤲𞤣𞤫 𞤮 𞤸𞤫𞤩𞤭 𞤩𞤢𞥄𞤱𞤮 𞤮 𞤤𞤭𞤩𞤫𞥅𞤣𞤫 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥖𞥔. 𞤑𞤮𞤲𞤤 𞤖𞤢𞤴 𞤼𞤭𞤥𞥆𞤢𞥄𞤲𞤮 𞤸𞤮𞤶𞤮𞤥𞤢𞥄𞤶𞤫 𞥑𞥐⹁ 𞤼𞤢𞤱𞤭 𞤀𞤴𞤵 𞤱𞤵𞤪𞤼𞤭𞥅 𞤳𞤵𞥅𞤤𞤢𞤤 𞤲𞤺𞤢𞤤. 𞤑𞤮𞤲𞤮 𞤲𞤣𞤫 𞤫𞤤𞤼𞤮𞥅𞤱𞤮 𞤮𞤲 𞤴𞤢𞤤𞤼𞤭𞤲𞥆𞤮𞥅 𞤀𞤴𞤵⹁ 𞤆𞤮𞤪𞤼𞤭𞤺𞤢𞤤 𞤩𞤫𞤴𞤣𞤭 𞤳𞤵𞥅𞤤𞤫 𞤯𞤭𞤯𞤭 𞤫 𞤲𞤣𞤫𞤪 𞤸𞤮𞤶𞤮𞤥𞤢𞥄𞤶𞤫 𞤶𞤮𞤱𞤭. 𞤘𞤢𞤲𞤢 𞤱𞤢𞥄𞤱𞤵𞤲𞤮 𞤱𞤵𞤪𞤼𞤵𞤣𞤫 𞤺𞤮𞥅𞤼𞤢𞤤 𞤳𞤢 𞤬𞤭𞤶𞤮 𞤲𞤺𞤮𞤲 𞤸𞤮𞤥𞤦𞤢𞤼𞤢 𞤯𞤮𞤲.𞤘𞤭𞤦𞤭 𞤲𞤺𞤢𞤤 𞤬𞤮𞥅𞤤𞤮𞤼𞤭𞤪𞤢𞤤 𞤬𞤵𞤯𞥆𞤭⹁ 𞤳𞤮 𞤸𞤢𞤲𞤣𞤫 𞤸𞤫𞤩𞤭𞥅 𞤳𞤭𞤨𞥆𞤮𞤤 𞤀𞤬𞤪𞤭𞤳 𞤲𞤢𞥄𞤣𞤵𞤲’𞤺𞤮𞤤 𞤳𞤵𞥅𞤤𞤫. 𞤑𞤮 𞤘𞤢𞤲𞤢 𞤳𞤢𞤣𞤭 𞤩𞤵𞤪𞤭 𞤬𞤭𞤶𞤵𞤣𞤫 𞤲𞤮 𞤳𞤫𞤤𞤯𞤭𞤪𞤭. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤦𞤮𞤼𞤫 𞤯𞤫𞤲 𞤲𞤣𞤢𞥄𞤪𞤫𞤼𞤫𞥅⹁ 𞤳𞤮 𞤘𞤢𞤲𞤢 𞤱𞤮𞤲𞤭 𞤤𞤫𞤴 𞤸𞤢𞥄𞤼𞤭𞤥𞤫𞤪𞤫 𞤣𞤫𞤲𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤.𞤔𞤮𞥅𞤲𞤭 𞤳𞤮 𞤄𞤪𞤢𞤧𞤭𞤤 𞤫 𞤅𞤫𞤪𞤦𞤭𞤴𞤢 𞤸𞤫𞤣𞥆𞤭𞥅 𞤬𞤭𞥅 𞤸𞤮𞤥𞤦𞤵𞤺𞤮𞤤 𞤻𞤢𞤤𞥆𞤢𞤤 𞤲𞤺𞤢𞤤. 𞤄𞤪𞤢𞤧𞤭𞤤 𞤲𞤮 𞤼𞤢𞤱𞤢𞥄 𞤫 𞤶𞤮𞤱𞤼𞤢𞥄𞤩𞤫 𞤩𞤫𞤲 𞤫 𞤰𞤫𞤼𞥆𞤵𞤺𞤮𞤤 𞤬𞤫𞤤𞤺𞤮 𞤢𞤣𞤵𞤲𞤢𞤴𞤢𞤲𞤳𞤮𞤱𞤮 𞤲𞤺𞤮𞤲 𞤸𞤭𞤳𞥆𞤢.


𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪
𞤘𞤭𞤤𞤢 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥐 𞤶𞤮𞤤𞤮 𞥒𞥐𞥒𞥒⹁ 𞤴𞤭𞤥𞤩𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤱 𞤲𞤮 𞤬𞤫𞤱𞤼𞤭 𞤑𞤢𞤼𞤢𞤪 𞤬𞤭𞥅 𞤊𞤮𞥅𞤤𞤮𞤼𞤭𞤪𞤢𞤤 𞤢𞤣𞤵𞤲𞤢𞤴𞤳𞤮𞤱𞤢𞤤 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫.𞤇𞤢𞥄𞤱𞤮 𞤅𞤀𞤏𞤓𞤁𞤋 𞤨𞤭𞤴𞤵𞤣𞤫 𞤀𞤈𞤔𞤀𞤐𞤚𞤋𞤐𞤀 𞤸𞤢𞤲𞤳𞤭 𞤳𞤵𞥅𞤤𞤫 𞤯𞤭𞤯𞤭 𞤱𞤵𞤪𞤼𞤢𞥄 𞤺𞤮𞥅𞤼𞤢𞤤⹁ 𞤸𞤢𞤲𞤣𞤫 𞤫 𞤻𞤢𞤤𞥆𞤢𞤤 𞤲𞤢𞤴𞤢𞤩𞤢𞤤 𞤲𞤺𞤢𞤤⹁ 𞤳𞤮 𞤁𞤌𞤒𞤅𞤂𞤀𞤐𞤁 (𞤀𞤤𞤥𞤢𞤲) 𞤸𞤫𞤩𞤭 𞤳𞤮 𞤽𞤢𞤤𞤯𞤭𞤲𞤭 𞤯𞤵𞤥 𞤫 𞤤𞤫𞤴 𞤳𞤮𞤴𞤯𞤫 𞤔𞤀𞤆𞤀𞤐 𞤧𞤢𞤦𞤵𞤲𞤢 𞤶𞤢𞤨𞤢𞤲𞤢𞥄𞤩𞤫 𞤩𞤫𞤲 𞤨𞤭𞤴𞤵𞤲𞤮 𞤩𞤫 𞤳𞤵𞥅𞤤𞤫 𞤯𞤭𞤯𞤭⹁ 𞤩𞤫 𞤱𞤵𞤪𞤼𞤭 𞤺𞤮𞥅𞤼𞤢𞤤.𞤍𞤵𞤥 𞤸𞤮𞥅𞤤𞥆𞤭𞥅 𞤱𞤮𞤲𞤣𞤫𞤥𞤢 𞤫 𞤲𞤺𞤢𞤤 𞤬𞤮𞥅𞤤𞤮𞤼𞤭𞤪𞤢𞤤 𞤸𞤭𞤳𞥆𞤢⹁ 𞤸𞤢𞤴 𞤺𞤮𞥅𞤼𞤮 𞤱𞤮𞤼𞤢 𞤸𞤢𞤦𞥆𞤮 𞤳𞤮 𞤱𞤮𞥅𞤱𞤭 𞤳𞤮𞤲 𞤧𞤢𞤦𞤵𞤲𞤢 𞤸𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤅𞤀𞤏𞤓𞤁𞤋 𞤣𞤢𞤪𞤼𞤮𞤼𞤮𞤲𞤮 𞤀𞤈𞤔𞤀𞤐𞤚𞤋𞤐𞤀 𞤧𞤢𞤳𞤢 𞤨𞤭𞤴𞤢 𞤩𞤫. 𞤍𞤵𞥅𞤯𞤵𞤩𞤫 𞤳𞤮 𞤶𞤭𞤩𞤭𞤲𞤮𞥅 𞤢𞤲𞤣𞤵𞤣𞤫⹁ 𞤳𞤮 𞤳𞤵𞥅𞤤𞤫 𞤶𞤫𞤤𞤵 𞤳𞤭𞤨𞥆𞤵 𞤂𞤭𞤴𞤮𞤲𞤫𞤤 𞤃𞤫𞤧𞤭 𞤲𞤺𞤵𞤲 𞤨𞤭𞤴𞤭𞤪𞤢𞤴𞤲𞤮𞥅 𞤅𞤢𞤱𞤵𞤣𞤭. 𞤔𞤢𞤳𞤢 𞤨𞤭𞤺𞥆𞤢𞤤 𞤲𞤺𞤢𞤤 𞤳𞤮 𞤳𞤢𞤥𞤩𞤫 𞤢𞤪𞤶𞤢𞤲𞤼𞤭𞤲𞤢𞥄𞤩𞤫 𞤩𞤫𞤲 𞤸𞤢𞤦𞥆𞤭𞤲𞤮𞥅.𞤑𞤮 𞤲𞤢𞥄𞤣𞤢𞤲𞤭 𞤅𞤢𞤱𞤵𞤣𞤭 𞤳𞤵𞥅𞤤𞤫 𞤯𞤫𞤲 𞤳𞤮 𞤅𞤢𞥄𞤤𞤭𞤸𞤵 𞤀𞤤 𞤡𞤢𞤸𞤪𞤭 𞤳𞤢 𞤸𞤮𞤶𞤮𞤥𞤫𞤪𞤫 𞥔𞥙𞤩𞤫𞤪𞤫 𞤳𞤢𞤻𞤵𞤲 𞤫 𞤅𞤢𞤤𞤢𞥄𞤥 𞤀𞤤 𞤁𞤢𞤱𞤧𞤢𞤪𞤭 𞤳𞤢 𞤸𞤮𞤶𞤮𞤥𞤫𞤪𞤫 𞥕𞥓𞤩𞤫𞤪𞤫. 𞤑𞤮𞤲𞤮 𞤳𞤮 𞤂𞤭𞤴𞤮𞤲𞤫𞤤 𞤃𞤫𞤧𞤭 𞤢𞤣𞤭𞥅 𞤲𞤢𞥄𞤣𞤵𞤣𞤫 𞤳𞤵𞥅𞤤𞤢𞤤 𞤱𞤮𞤲𞤢𞤲𞤣𞤫 𞤀𞤪𞤶𞤢𞤲𞤼𞤭𞤲𞤢 𞤳𞤢 𞤸𞤮𞤶𞤮𞤥𞤫𞤪𞤫 𞥑𞥐𞥋𞤩𞤫𞤪𞤫. 


𞤕𞤢𞤺𞥆𞤢𞤤 𞤅𞤢𞤱𞤵𞤣𞤭 𞤫 𞤀𞤪𞤶𞤢𞤲𞤼𞤭𞤲𞤢⹁ 𞤤𞤫𞤴𞤯𞤫 𞤶𞥆𞤫𞤺𞤮𞤮 𞤬𞤭𞤶𞤵𞤲𞤮 𞤳𞤢𞤣𞤭 𞤸𞤢𞤲𞤳𞤭.𞤁𞤢𞤲𞤥𞤢𞤪𞤳 𞤫 𞤚𞤵𞤲𞤭𞥅𞤧𞤭 𞤬𞤮𞤼𞥆𞤵𞤲𞤮 𞤳𞤮𞤲𞤮 𞤸𞤢𞤴 𞤺𞤮𞥅𞤼𞤮 𞤬𞤮𞥅𞤤𞤢𞥄𞤲𞤮. 𞤑𞤮 𞤱𞤢𞤲𞤮 𞤲𞤮𞤲 𞤳𞤢𞤣𞤭 𞤸𞤢𞤳𞥆𞤵𞤲’𞤣𞤫 𞤃𞤫𞤳𞤧𞤭𞤳 𞤫 𞤆𞤮𞤤𞤮𞤻 𞤧𞤫𞤪𞤼𞤭𞤪𞤭 𞤫 𞤸𞤮𞥅𞤪𞤫 𞤩𞤮𞤤𞤢𞤤. 𞤑𞤮𞤲𞤮 𞤳𞤵𞥅𞤤𞤫 𞤯𞤫𞤲 𞤸𞤭𞤦𞥆𞤵𞤲𞤮 𞤸𞤢𞥄 𞤣𞤮𞤭 𞤤𞤭𞥅𞤦𞤵𞤣𞤫 𞤸𞤢𞤳𞥆𞤵𞤲’𞤣𞤫 𞤊𞤢𞤪𞤢𞤲𞤧𞤭 𞤫 𞤌𞤧𞤼𞤢𞤪𞤢𞤤𞤭. 𞤌𞤧𞤼𞤢𞤪𞤢𞤤𞤭 𞤢𞤣𞤭𞤲𞤮 𞤱𞤢𞤯𞤵𞤣𞤫 𞤳𞤵𞥅𞤤𞤢𞤤 𞤳𞤮𞤲𞤮 𞤲𞤺𞤢𞤤 𞤱𞤮𞤲𞤼𞤢𞤲𞥆𞤮 𞤩𞤫 𞤳𞤢𞤼𞤢𞥄 𞤧𞤢𞤦𞤵𞤲𞤢 𞤊𞤢𞤪𞤢𞤲𞤧𞤭 𞤤𞤵𞥅𞤦𞤮𞤪𞤲𞤮 𞤩𞤫 𞤳𞤵𞥅𞤤𞤫 𞤲𞤢𞤴𞤭. 𞤌𞤤𞤭𞤾𞤭𞤴𞤫 𞤔𞥊𞤭𞤪𞤵 𞤲𞤢𞥄𞤣𞤢𞤲𞤭 𞤩𞤫 𞤳𞤵𞥅𞤤𞤫 𞥒⹁ 𞤀𞤣𞤪𞤭𞤴𞤫𞤲 𞤈𞤢𞤦𞤭𞤴𞤮 𞤱𞤢𞤯𞤭 𞤳𞤵𞥅𞤤𞤢𞤤. 𞤑𞤮 𞤐𞤦𞤢𞤨𞥆𞤫 𞤼𞤢𞤥𞥆𞤭𞤲𞤢𞤲𞥆𞤮 𞤊𞤢𞤪𞤢𞤲𞤧𞤭 𞤳𞤵𞥅𞤤𞤫 𞤯𞤫𞤲 𞤳𞤢 𞤸𞤮𞤶𞤮𞤥𞤫𞤪𞤫 𞥖𞥗𞥋.𞤊𞤢𞤪𞤢𞤲𞤧𞤭 𞤼𞤢𞤦𞤭𞤲𞤼𞤭𞤲𞤭𞤪𞤭𞥅 𞤲𞤺𞤢𞤢𞤤 𞤨𞤮𞥅𞤤𞤺𞤢𞤤 𞤯𞤮𞥅 𞤱𞤮𞤲𞤣𞤫𞤥𞤢 𞤳𞤮 𞤳𞤢𞤥𞤩𞤫 𞤱𞤮𞤲𞤭 𞤳𞤢 𞤸𞤮𞥅𞤪𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤑𞤮 𞤳𞤢𞤥𞤩𞤫 𞤶𞤮𞤺𞤭𞥅 𞤬𞤫𞤤𞤺𞤮 𞤲𞤺𞤮𞤲 𞤬𞤫𞤱𞤲𞤣𞤮 𞤯𞤮𞥅 𞤧𞤢𞤦𞤵𞤲𞤢 𞤳𞤮 𞤳𞤢𞤥𞤩𞤫 𞤰𞤫𞤼𞥆𞤵𞤲𞤮𞥅 𞤲𞤺𞤮 𞤳𞤢 𞤬𞤮𞥅𞤤𞤮𞤼𞤭𞤪𞤢𞤤 𞤧𞤢𞤳𞥆𞤭𞤼𞤭𞥅𞤲𞤺𞤢𞤤 𞤱𞤢𞤯𞤵𞤣𞤫 𞤫 𞥒𞥐𞥑𞥘. 𞤖𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫 𞤫 𞤲𞤺𞤢𞤢𞤤 𞤻𞤢𞥄𞤤𞤢𞤤 𞤲𞤢𞤴𞤢𞤩𞤢𞤤 𞤯𞤮𞤮⹁ 𞤻𞤢𞤤𞤲𞤣𞤫 𞥒𞥓 𞤔𞤮𞤤𞤮⹁ 𞤃𞤢𞤪𞤮𞤳 𞤫 𞤑𞤮𞤪𞤮𞤱𞤢𞤧𞤭 𞤬𞤮𞤼𞥆𞤵𞤲𞤮 𞤳𞤮𞤲𞤮 𞤩𞤫 𞤧𞤫𞥅𞤣𞤭𞤪𞤭 𞤩𞤮𞤤𞤢𞤤.𞤉𞤧𞤨𞤢𞤻 𞤲𞤮 𞤧𞤢𞥄𞤼𞤭𞤲𞤢𞤲𞤭 𞤑𞤮𞤧𞤼𞤢 𞤈𞤭𞤳𞤢 𞤨𞤭𞤺𞥆𞤢𞤤 𞤧𞤢𞤦𞤵𞤲𞤢 𞤩𞤫 𞤱𞤢𞤯𞤭𞥅 𞤩𞤫 𞤳𞤵𞥅𞤤𞤫 𞤼𞤢𞤼𞤭 𞤸𞤢𞤴 𞤬𞤭𞤶𞤮 𞤲𞤺𞤮𞤲 𞤬𞤫𞤷𞥆𞤢𞥄𞤤𞤭 𞤫 𞤸𞤢𞤳𞥆𞤵𞤲’𞤣𞤫 𞤼𞤢𞤸𞤮. 𞤅𞤭 𞤩𞤫𞥅 𞤯𞤭𞤯𞤮 𞤺𞤢𞤴𞤲𞤭𞥅⹁ 𞤳𞤮 𞤄𞤫𞤤𞤧𞤭𞤳 𞤫 𞤑𞤢𞤲𞤢𞤣𞤢 𞤲𞤢𞤲𞤺𞤮𞤲’𞤣𞤭𞤪𞤼𞤢.𞤙𞤮𞤺𞥆𞤢𞤲𞤣𞤫 𞤀𞤴𞥃𞤢 𞤅𞤮𞥅. 𞤋𞤥𞥆𞤭𞤲𞤢𞥄𞤯𞤮 𞤫 𞤭𞤲𞤣𞤫 𞤤𞤮𞤱𞤪𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤸𞤵𞤥𞤨𞤭𞤼𞤵𞤺𞤮𞤤 𞤮𞤲 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤑𞤢𞤼𞤢𞤪
𞤖𞤮𞥅𞤪𞤫𞥅𞤩𞤫 𞤃𞤢𞤲 𞤴𞤵𞤲𞤢𞤴𞤼𞤫𞤣 𞤩𞤫𞤲 𞤸𞤮𞤤𞥆𞤭𞥅 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥒𞥒 𞤔𞤮𞤤𞤮 𞥒𞥐𞥒𞥒⹁ 𞤱𞤮𞤲𞤣𞤫𞤥𞤢 𞤩𞤫 𞤧𞤫𞥅𞤣𞤭𞥅 𞤫 𞤈𞤮𞤲𞤢𞤤𞤣𞤮.


𞤉 𞤲𞤣𞤫𞤪 𞤳𞤵𞤥𞤨𞤭𞤼𞤢𞤤 𞤲𞤺𞤢𞤤 𞤩𞤫 𞤴𞤢𞤤𞤼𞤭𞤲𞤭 𞤲𞤺𞤢𞤤⹁ 𞤸𞤮𞥅𞤪𞤫𞥅𞤩𞤫 𞤑𞤭𞤨𞥆𞤮𞤤 𞤲𞤺𞤮𞤤 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤫 𞤳𞤢𞥄𞤤𞤣𞤭𞤺𞤢𞤤 𞤸𞤢𞤳𞥆𞤵𞤲’𞤣𞤫 𞤥𞤢𞤩𞥆𞤫 𞤫 𞤈𞤮𞤲𞤢𞤤𞤣𞤮 𞤮 𞤱𞤮𞤲𞤭 𞤭𞤱𞤭𞤪𞤢𞤲𞤣𞤫 𞤃𞤢𞤲 𞤒𞤵𞤲𞤢𞤴𞤼𞤫𞤣.


𞤘𞤭𞤦𞤭 𞤈𞤫𞤴𞤢𞤤 𞤧𞤮𞥅𞤣𞤵𞤲𞤮𞥅 𞤥𞤮 𞤫 𞥒𞥐𞥐𞥙⹁ 𞤳𞤮 𞤪𞤮𞤱𞤢𞤲𞤭 𞤫 𞥒𞥐𞥒𞥑⹁ 𞤈𞤮𞤲𞤢𞤤𞤣𞤮 𞤪𞤵𞤼𞥆𞤭𞥅 𞤃𞤢𞤲 𞤒𞤵𞤲𞤢𞤴𞤼𞤫𞤣. 𞤌 𞤬𞤭𞤶𞤢𞤲𞥆𞤮𞥅 𞤈𞤫𞤴𞤢𞤤 𞤣𞤵𞥅𞤩𞤭 𞥙 𞤧𞤭 𞤮 𞤴𞤢𞤸𞤭 𞤔𞤵𞤫𞤲𞤼𞤭𞤧 𞤫 𞥒𞥐𞥒𞥑. 𞤑𞤮 𞤔𞤵𞤱𞤫𞤲𞤼𞤭𞤧 𞤮 𞤭𞤱𞤪𞤭 𞤮 𞤢𞤪𞤼𞤭 𞤃𞤢𞤲 𞤒𞤵𞤲𞤢𞤴𞤼𞤫𞤣.


𞤌 𞤬𞤭𞤶𞤢𞤲𞥆𞤮 𞤃𞤢𞤲 𞤒𞤵𞤲𞤢𞤴𞤼𞤫𞤣 𞤺𞤭𞤦𞤭 𞥒𞥐𞥐𞥓 𞤸𞤢𞥄 𞥒𞥐𞥐𞥙. 𞤑𞤮 𞤮𞤲𞤼𞤵𞤥𞤢 𞤮 𞤬𞤵𞤯𞥆𞤭 𞤤𞤮𞤤𞥆𞤵𞤣𞤫 𞤬𞤮𞤼𞤢 𞤸𞤢𞥄 𞤭𞤲𞤣𞤫 𞤥𞤢𞤳𞥆𞤮 𞤶𞤢𞥄𞤤𞤭𞥅 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨. 𞤑𞤮 𞤬𞤫𞤱𞤲𞤣𞤮 𞤮𞤲𞤼𞤵𞤥𞤢 𞤳𞤢𞤣𞤭 𞤮 𞤰𞤫𞤼𞥆𞤭 𞤥𞤵𞤤𞥆𞤫𞤪𞤫 𞤥𞤢𞤳𞥆𞤮 𞤳𞤢𞤲𞤽𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲. 𞤍𞤵𞤥 𞤳𞤮 𞤫 𞤸𞤭𞤼𞤢𞥄𞤲𞤣𞤭 𞥒𞥐𞥐𞥘 𞤱𞤢𞤯𞤭 𞤸𞤢𞤪𞤭 𞤸𞤭𞤥𞤮 𞤸𞤫𞤩𞤭 𞤣𞤵𞥅𞤩𞤭 𞥒𞥓. 𞤖𞤢𞤲𞤣𞤫 𞤈𞤮𞤲𞤢𞤤𞤣𞤮 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥓𞥗.


𞤖𞤮𞥅𞤪𞤫𞥅𞤩𞤫 𞤃𞤢𞤲 𞤒𞤵𞤲𞤢𞤴𞤼𞤫𞤣 𞤩𞤫𞤲 𞤶𞤢𞤪𞤲𞤭𞥅 𞤈𞤮𞤲𞤢𞤤𞤣𞤮 𞤦𞤢𞤯𞤼𞤫 𞤺𞤮𞤤𞥆𞤫 𞤥𞤢𞤳𞥆𞤮 𞤯𞤫 𞤮 𞤱𞤢𞤯𞤢𞤲𞤭 𞤯𞤫𞤲 𞤳𞤭𞤨𞥆𞤮𞤤 𞤥𞤢𞤩𞥆𞤫 𞤲𞤺𞤮𞤤 . 𞤑𞤢𞤲𞤳𞤮 𞤼𞤵𞤲 𞤮 𞤲𞤣𞤢𞤲𞤭𞥅 𞤩𞤫 𞤳𞤵𞥅𞤤𞤫 𞥑𞥒𞥕 𞤫 𞤲𞤣𞤫𞤪 𞤬𞤭𞤶𞤢𞤲𞤯𞤫 𞥓𞥔𞥖.


𞤑𞤮 𞤱𞤮𞤲𞤭 𞤭𞤼𞥆𞤵𞤣𞤫 𞤥𞤮 𞤃𞤢𞤲 𞤒𞤵𞤲𞤢𞤴𞤼𞤫𞤣⹁ 𞤳𞤮 𞤧𞤢𞤦𞤵 𞤸𞤢𞤱𞤪𞤫 𞤴𞤢𞤲𞤵𞤲’𞤣𞤫 𞤸𞤢𞤳𞥆𞤵𞤲’𞤣𞤫 𞤥𞤢𞤳𞥆𞤮 𞤫 𞤃𞤢𞤲 𞤒𞤵𞤲𞤢𞤴𞤼𞤫𞤣 𞤫 𞤯𞤫𞥅 𞤦𞤢𞥄𞤤𞤯𞤫 𞤬𞤫𞤰𞥆𞤵𞤯𞤫 𞤦𞤢𞤯𞤼𞤢𞤲𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭𞤣𞤭 𞤫 𞤆𞤭𞤴𞤫𞤪𞤧 𞤃𞤮𞤪𞤺𞤢𞤲 .𞤑𞤮 𞤲𞤣𞤫𞤲 𞤼𞤭𞤳𞥆𞤭𞤲𞤭 𞤃𞤢𞤲 𞤒𞤵𞤲𞤢𞤵𞤼𞤫𞤣 𞤬𞤮𞤼𞤢 𞤧𞤢𞤦𞤵𞤲𞤢 𞤫 𞤲𞤣𞤫𞤪 𞤴𞤫𞤱𞤼𞤫𞤪𞤫 𞤲𞤣𞤫𞤲⹁ 𞤈𞤮𞤲𞤢𞤤𞤣𞤮 𞤢𞤴𞤦𞤭𞤲𞥆𞤮 𞤸𞤮𞥅𞤪𞤫𞥅𞤩𞤫 𞤳𞤭𞤨𞥆𞤮𞤤 𞤲𞤺𞤮𞤤⹁ 𞤼𞤫𞤲𞤼𞤭𞤲𞤭𞥅 𞤉𞤪𞤭𞤳 𞤼𞤫𞤲 𞤖𞤢𞤺⹁ 𞤫𞤤𞤼𞤮𞥅𞤱𞤮 𞤮𞤲.


𞤔𞤮𞥅𞤲𞤭 𞤢𞤲𞤣𞤢𞥄𞤳𞤢 𞤳𞤮 𞤸𞤮𞤲𞤼𞤮 𞤈𞤮𞤲𞤢𞤤𞤣𞤫 𞤬𞤭𞤶𞤮𞤴𞤼𞤢 𞤳𞤮𞤲𞤮 𞤲𞤮 𞤢𞤲𞤣𞤢𞥄 𞤱𞤮𞤲𞤣𞤫𞤥𞤢 𞤧𞤢𞤺𞤮 𞤥𞤢𞤳𞥆𞤮 𞤮 𞤤𞤵𞤼𞥆𞤢𞤴 𞤬𞤭𞤶𞤢𞤲𞤣𞤫 𞤳𞤭𞤨𞥆𞤭 𞤉𞤪𞤮𞤨 𞤯𞤭𞤲 𞤼𞤫𞤲𞤼𞤭𞤲𞤭𞥅 𞤯𞤭𞥅 𞤼𞤢𞤱𞤢𞥄𞤯𞤭 𞤳𞤢 𞤬𞤮𞥅𞤤𞤮𞤼𞤭𞤪𞤢𞤤 𞤕𞤢𞤥𞤨𞤭𞤴𞤮𞤲𞤧 𞤂𞤭𞤺. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤲𞤶𞤮𞤩𞤣𞤭 𞤈𞤮𞤲𞤢𞤤𞤣𞤮 𞤬𞤢𞤥𞤯𞤢𞥄⹁ 𞤯𞤵𞥅𞤯𞤢𞥄 𞤳𞤭𞤨𞥆𞤭 𞤱𞤢𞥄𞤱𞤢𞤴𞤯𞤭 𞤸𞤵𞥅𞤩𞤲𞤢𞤲𞤣𞤫 𞤥𞤮.


𞤐𞤮 𞤱𞤮𞥅𞤣𞤭 𞤲𞤮𞤲 𞤳𞤮 𞤈𞤮𞤲𞤢𞤤𞤣𞤮 𞤸𞤭𞤤𞤲𞤭𞥅 𞤬𞤫𞤱𞤲𞤣𞤮 𞤯𞤮𞤮. 𞤌𞤥𞤮 𞤑𞤢𞤼𞤢𞤪 𞤳𞤢𞤲𞤳𞤮 𞤫 𞤬𞤭𞤶𞤢𞤲𞤮𞥅𞤩𞤫 𞤆𞤮𞤪𞤼𞤭𞤺𞤢𞤤 𞤩𞤫𞤲 𞤫 𞤬𞤮𞥅𞤤𞤮𞤼𞤭𞤪𞤢𞤤 𞤬𞤭𞥅 𞤬𞤫𞤤𞤺𞤮 𞤢𞤣𞤵𞤲𞤢𞤴𞤢𞤲𞤳𞤮𞤱𞤮 𞤲𞤺𞤮𞤲. 𞤉 𞤐𞤢𞤹𞤧𞤢𞤲𞤣𞤫 𞤻𞤢𞤤𞤲𞤣𞤫 𞥒𞥔 𞤔𞤮𞤤𞤮⹁ 𞤆𞤮𞤪𞤼𞤭𞤺𞤢𞤤 𞤲𞤢𞤲𞤺𞤮𞤲’𞤣𞤭𞤪𞤢𞤴 𞤫 𞤘𞤢𞤲𞤢.


𞤍𞤫𞥅 𞤤𞤫𞤴𞤯𞤫 𞤯𞤭𞤯𞤭 𞤱𞤢𞤴𞤪𞤭 𞤬𞤮𞤼𞥆𞤵𞤣𞤫 𞤫 𞥒𞥐𞥑𞥔. 𞤌𞤲𞤼𞤵𞤥𞤢 𞤆𞤮𞤪𞤼𞤭𞤺𞤢𞤤 𞤱𞤢𞤯𞤵𞤲𞤮 𞤳𞤵𞥅𞤤𞤫 𞥒 𞤳𞤮𞤲𞤮 𞤘𞤢𞤲𞤢 𞤱𞤵𞤪𞤼𞤭 𞤳𞤵𞥅𞤤𞤢𞤤.


𞤑𞤵𞤯𞤮𞤤 𞤀𞤒𞤡𞤀 𞤅𞤌𞥅
𞤊𞤮𞥅𞤤𞤮𞤼𞤭𞤪𞤢𞤤 𞤢𞤣𞤵𞤲𞤢𞤴𞤳𞤮𞤱𞤢𞤤 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫⹁ 𞤬𞤵𞤯𞥆𞤭𞤲𞤮 𞤸𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥐 𞤔𞤮𞤤𞤮.


𞤊𞤮𞥅𞤤𞤮𞤼𞤭𞤪𞤮 𞤲𞤺𞤮𞤲⹁ 𞤳𞤮 𞤑𞤀𞤚𞤀𞤈 𞤫 𞤉𞤑𞤏𞤀𞤚𞤉𞥅𞤈𞤋 𞤬𞤵𞤯𞥆𞤮𞤪𞤭. 𞤊𞤭𞥅 𞤳𞤢𞤤𞤢 𞤳𞤮 𞤑𞤀𞤚𞤀𞤈 𞤼𞤮𞥅𞤤𞤲𞤭 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲⹁ 𞤩𞤫 𞤱𞤢𞥄𞤱𞤢𞥄𞤲𞤮 𞤣𞤢𞤪𞤼𞤢𞥄𞤣𞤫 𞤉𞤳𞤱𞤢𞤼𞤫𞥅𞤪𞤭 𞤧𞤢𞤦𞤵 𞤩𞤫𞤲 𞤨𞤭𞤴𞤵𞤲𞤮 𞤩𞤫 𞤳𞤵𞥅𞤤𞤫 𞤼𞤢𞤼𞤭.


𞤖𞤢𞤲𞤣𞤫 𞤫 𞤢𞥄𞤩𞤵𞤲’𞤣𞤫⹁ 𞥒𞥑 𞤔𞤮𞤤𞤮 𞥒𞥐𞥒𞥒⹁ 𞤻𞤢𞤤𞥆𞤢𞤤 𞤲𞤺𞤢𞤤 𞤬𞤵𞤯𞥆𞤮𞤪𞤭 𞤊𞤢𞥄𞤪𞤭𞤧𞤭𞤴𞤢𞤲𞤳𞤮𞥅𞤩𞤫 𞤩𞤫𞤲 𞤧𞤮𞤰𞤭𞤪𞤫𞥅𞤣𞤫 𞤳𞤵𞥅𞤤𞤫 𞤶𞤫𞥅𞤺𞤮𞤮 𞤫 𞤤𞤫𞤴 𞤳𞤮𞤴𞤯𞤫 𞤉𞤲𞤺𞤫𞤤𞤫⹁ 𞤳𞤮𞤲𞤮 𞤩𞤫 𞤱𞤢𞥄𞤱𞤵𞤲𞤮 𞤱𞤵𞤪𞤼𞤵𞤣𞤫 𞤯𞤫 𞤯𞤭𞤯𞤭.


𞤉 𞤬𞤭𞤶𞤮 𞤸𞤭𞤳𞥆𞤭𞥅𞤲𞤺𞤮 𞤲𞤺𞤮𞤲 𞤯𞤮𞤲⹁ 𞤖𞤌𞤂𞤀𞤐𞤁 𞤆𞤭𞤴𞤭 𞤅𞤉𞤐𞤉𞤘𞤀𞤂 𞤳𞤵𞥅𞤤𞤫 𞤯𞤭𞤯𞤭 𞤩𞤢𞥄𞤱𞤮 𞤅𞤫𞤲𞤫𞤺𞤢𞤤 𞤣𞤢𞤪𞤼𞤢𞥄𞤣𞤫 𞤸𞤢𞥄 𞤸𞤫𞤣𞥆𞤭𞥅 𞤸𞤮𞤶𞤮𞤥𞤫 𞥕 𞤨𞤫𞤼. 𞤑𞤮𞤲𞤮 𞤲𞤣𞤫 𞤩𞤫 𞤬𞤢𞥄𞤴𞤵𞤲𞤮𞥅 𞤼𞤵𞤲 𞤧𞤫𞥅𞤯𞤢⹁ 𞤱𞤫𞤤𞤧𞤭𞤲𞤣𞤢𞥄𞤪𞤫 𞤸𞤫𞤩𞤭 𞤩𞤫⹁ 𞤖𞤮𞤤𞤢𞤲𞤣 𞤱𞤢𞤯𞤭 𞤩𞤫 𞤳𞤵𞥅𞤤𞤢𞤤 𞤳𞤢 𞤸𞤮𞤶𞤮𞤥𞤫𞤪𞤫 𞥘𞥔𞤢𞤩𞤫𞤪𞤫. 𞤖𞤮𞤤𞤢𞤲𞤣 𞤩𞤫𞤴𞤣𞤭 𞤺𞤮𞥅𞤼𞤢𞤤 𞤳𞤢𞤣𞤭 𞤳𞤢 𞤸𞤢𞤨𞥆𞤵 𞤬𞤢𞤱𞤭𞥅𞤲𞤺𞤵⹁ 𞤱𞤮𞤲𞤭 𞤳𞤵𞥅𞤤𞤫 𞥒.


𞤄𞤢𞤯𞤼𞤢𞤲𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭𞤣𞤭 𞤫 𞤆𞤭𞤴𞤫𞤪 𞤃𞤮𞤪𞤺𞤢𞤲 𞤳𞤢 𞤰𞤫𞤱𞤤𞤵⹁ 𞤸𞤮𞥅𞤪𞤫𞥅𞤩𞤫 𞤳𞤭𞤨𞥆𞤮𞤤 𞤃𞤢𞤲 𞤒𞤵𞤲𞤢𞤴𞤼𞤫𞤣 𞤩𞤫𞤲 𞤼𞤮𞤽𞤢𞤲𞤭𞥅 𞤑𞤪𞤭𞤧𞤼𞤭𞤴𞤢𞤲𞤮 𞤈𞤮𞤲𞤢𞤤𞤣𞤮 𞤪𞤵𞤼𞥆𞤢𞤺𞤮𞤤 𞤳𞤢 𞤫𞤤𞤼𞤫𞤮𞤪𞤣𞤫 𞤥𞤢𞤩𞥆𞤫.


𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤩𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤧𞤭 𞤈𞤮𞤲𞤢𞤤𞤣𞤮 𞤷𞤢𞤼𞤭𞤳𞤫 𞤫 𞤢𞤪𞤼𞤵𞤺𞤮𞤤 𞤃𞤢𞤲 𞤒𞤵𞤲𞤢𞤴𞤼𞤫𞤣⹁ 𞤳𞤮 𞤳𞤢 𞤻𞤢𞥄𞤱𞤮𞥅𞤩𞤫 𞤩𞤫𞤲⹁ 𞤩𞤫 𞤧𞤫𞥅𞤣𞤮𞤴𞤼𞤢.


𞤀𞤤𞤳𞤢𞤱𞤢𞤤 𞤱𞤢𞤤𞥆𞤢 𞤬𞤭𞤩𞤢𞤤 𞤲𞤺𞤢𞤤 𞤩𞤫 𞤬𞤭𞤩𞤵𞤣𞤵𞤲𞤮𞥅 𞤲𞤮 𞤬𞤢𞤱𞤭 𞤃𞤢𞤲 𞤒𞤵𞤲𞤢𞤴𞤼𞤫𞤣 𞤴𞤮𞤩𞤵𞤺𞤮𞤤 𞤈𞤮𞤲𞤢𞤤𞤣𞤮 𞤴𞤮𞤲𞤼𞤫𞤪𞤫 𞤳𞤢𞤤𞤢 $𞥖𞥐𞥐 𞥐𞥐𞥐 (𞤣𞤢𞤤𞤢 𞤓𞤶𞤵𞤲𞤫 𞤚𞤫𞥅𞤥𞤫𞤯𞥆𞤫 𞤔𞤫𞥅𞤺𞤮𞤮) 𞤸𞤢𞥄 𞤫 𞤃𞤮𞤪𞤧𞤮 𞥒𞥐𞥒𞥓.


𞤖𞤢𞤳𞥆𞤫𞤪𞤫𞤲 𞤃𞤢𞤲 𞤒𞤵𞤲𞤢𞤴𞤼𞤫𞤣 𞤲𞤮 𞤼𞤭𞤳𞥆𞤢𞤲𞤭 𞤈𞤮𞤲𞤢𞤤𞤣𞤮⹁ 𞤩𞤫 𞤴𞤭𞤯𞤢𞥄 𞤴𞤮 𞤮 𞤬𞤭𞤶𞤢𞤲 𞤳𞤭𞤨𞥆𞤮𞤤 𞤲𞤺𞤮𞤤 𞤸𞤢𞤲𞤳𞤢𞤣𞤭⹁ 𞤩𞤫 𞤬𞤢𞥄𞤤𞤢𞥄𞤳𞤢 𞤤𞤫 𞤳𞤢𞤣𞤭 𞤴𞤮𞤩𞤵𞤣𞤫 𞤯𞤭𞤲 𞤲𞤦𞤵𞥅𞤯𞤭 𞤬𞤮𞤨 𞤼𞤢𞤱𞤢 𞤮 𞤢𞤤𞤢𞥄 𞤬𞤭𞤶𞤢𞤲𞤣𞤫 𞤩𞤫.


𞤑𞤮 𞤼𞤭𞤳𞥆𞤭𞤲𞤭 𞤃𞤢𞤲 𞤒𞤵𞤲𞤢𞤵𞤼𞤫𞤣 𞤳𞤮 𞤼𞤢𞤱𞤵𞤣𞤫 𞤈𞤮𞤲𞤢𞤤𞤣𞤮 𞤢𞤴𞤦𞤭𞤲𞥆𞤮 𞤸𞤮𞥅𞤪𞤫𞥅𞤩𞤫 𞤳𞤭𞤨𞥆𞤮𞤤 𞤲𞤺𞤮𞤤 𞤼𞤫𞤲𞤼𞤭𞤲𞤭𞥅 𞤉𞤪𞤭𞤳 𞤼𞤫𞤲 𞤖𞤢𞤺⹁ 𞤫𞤤𞤼𞤮𞥅𞤱𞤮 𞤮𞤲. 𞤘𞤭𞤤𞤢 𞤲𞤮𞤲 𞤮𞥅 𞤰𞤫𞤼𞥆𞤢𞥄 𞤬𞤭𞥅 𞤫𞤤𞤼𞤵𞤺𞤮𞤤 𞤃𞤢𞤲 𞤒𞤵𞤲𞤢𞤴𞤼𞤫𞤣⹁ 𞤳𞤢𞤲𞤳𞤮 𞤫 𞤈𞤮𞤲𞤢𞤤𞤣𞤮 𞤩𞤫 𞤬𞤫𞤨𞥆𞤢𞥄𞤤𞤭.


 


 
𞤄𞤢𞤯𞤼𞤢𞤲𞤫 𞤦𞤢𞤪𞤥𞤫 𞤯𞤫 𞤮 𞤸𞤫𞤩𞤵𞤲𞤮𞥅 𞤫 𞤳𞤮𞤴𞤲𞤺𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤻𞤢𞤤𞤲𞤣𞤫 𞤄𞤢𞤴𞤫𞤪𞤲 𞤬𞤮𞤼𞥆𞤵𞤲𞤮𞥅 𞤫 𞤄𞤪𞤫𞤥𞤫𞤲⹁ 𞤅𞤀𞥄𞤔𞤌 𞤃𞤀𞥄𞤐𞤉⹁ 𞤬𞤭𞤶𞤢𞤲𞤮𞥅𞤱𞤮 𞤸𞤮𞥅𞤤𞤮𞤪𞤢𞥄𞤯𞤮 𞤅𞤫𞤲𞤫𞤺𞤢𞤤 𞤮𞤲 𞤼𞤵𞤤𞤼𞤢𞤴 𞤬𞤮𞥅𞤤𞤮𞤼𞤭𞤪𞤮 𞤧𞤢𞥄𞤼𞤭𞤲𞤢𞥄𞤲𞤺𞤮 𞤲𞤺𞤮𞤲 𞤁𞤮𞤸𞤢⹁ 𞤤𞤢𞥄𞤥𞤮𞤪𞤣𞤫 𞤑𞤢𞤼𞤢𞤪.


𞤑𞤮 𞤯𞤵𞤥 𞤧𞤢𞤬𞤪𞤮𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤸𞤮𞤤𞥆𞤭𞤼𞤭 𞤸𞤢𞤲𞤣𞤫 𞤫 𞤴𞤫𞤱𞤼𞤱𞤪𞤫 𞤲𞤣𞤫 𞤩𞤫 𞤱𞤢𞤯𞤭 𞤁𞤢𞤳𞤢𞤪. 𞤖𞤢𞤪𞤭 𞤮𞤥𞤮 𞤼𞤭𞤶𞥆𞤢𞤲𞤮𞥅 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤼𞤫𞤲𞤼𞤭𞤲𞤭𞥅 𞤩𞤢𞥄𞤱𞤮 𞤮 𞤤𞤢𞥄𞤼𞤢𞥄𞤣𞤫 𞤯𞤭𞤯𞤢𞤩𞤮 𞤳𞤢 𞤢𞤣𞤮𞤲’𞤣𞤭𞤪𞤢𞤤 𞤬𞤭𞥅 𞤃𞤵𞤤𞥆𞤫𞤪𞤫 𞤑𞤢𞤽𞥆𞤫 𞤲𞤣𞤫 𞤑𞤢𞤪𞤭𞥅𞤥 𞤄𞤫𞤲𞤧𞤫𞤥𞤢 𞤰𞤫𞤼𞥆𞤭 𞤲𞤣𞤫𞤲.


𞤅𞤫𞤲𞤫𞤺𞤢𞤤 𞤸𞤫𞤩𞥆𞤭𞥅 𞤢𞤲𞤣𞤫 𞤥𞤢𞤱𞤲𞤣𞤫 𞤧𞤢𞤦𞤵𞤲𞤢 𞤳𞤮 𞤅𞤢𞥄𞤶𞤮 𞤃𞤢𞥄𞤲𞤫 𞤩𞤫 𞤩𞤵𞤪𞤵𞤲𞤮𞥅 𞤴𞤮𞤱𞤵𞤣𞤫 𞤶𞤭𞤳𞥆𞤫 𞤫 𞤥𞤵𞤵𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤳𞤢𞤲𞤳𞤮 𞤱𞤮𞤲𞤵𞤲𞤮𞥅 𞤧𞤢𞤦𞤵 𞤐𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤯𞤭𞤲 𞤰𞤫𞤼𞥆𞤭 𞤬𞤫𞤤𞤲𞤺𞤮 𞤀𞤬𞤪𞤭𞤳 𞤲𞤺𞤮𞤲 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫.


𞤅𞤫𞤲𞤫𞤺𞤢𞤤 𞤲𞤮 𞤼𞤢𞤱𞤢𞥄 𞤫 𞤤𞤫𞤴𞤯𞤫 𞤶𞤮𞤱𞤭 𞤼𞤢𞤱𞤫𞤼𞤫𞥅𞤯𞤫 𞤫 𞤭𞤲𞤣𞤫 𞤀𞤬𞤪𞤭𞤳 𞤳𞤢 𞤬𞤮𞥅𞤤𞤮𞤼𞤭𞤪𞤢𞤤 𞤢𞤣𞤵𞤲𞤢𞤴𞤢𞤲𞤳𞤮𞤱𞤢𞤤 𞤑𞤢𞤼𞤢𞤪. 𞤍𞤫𞤲 𞤤𞤫𞤴𞤯𞤫 𞤳𞤮 𞤑𞤢𞤥𞤫𞤪𞤵𞤲⹁ 𞤘𞤢𞤲𞤢⹁ 𞤃𞤢𞤪𞤮𞤳 𞤫 𞤚𞤵𞥅𞤲𞤭𞥅𞤧𞤢. 𞤅𞤫𞤲𞤫𞤲𞤺𞤢𞤤 𞤳𞤮 𞤫 𞤀𞥄𞤩𞤵𞤲’𞤣𞤫 𞤯𞤮𞤮⹁ 𞤻𞤢𞤤𞤲𞤣𞤫 𞥒𞥑 𞤔𞤮𞤤𞤮 𞤩𞤫 𞤬𞤭𞤶𞤢𞤼𞤢 𞤤𞤫𞤧𞤣𞤭 𞤖𞤮𞤤𞤢𞤲𞤣𞤭 𞤲𞤣𞤭𞤲.
𞤒𞤮 𞤀𞤤𞤤𞤢 𞤧𞤫𞤤𞥆𞤭𞤲 𞤥𞤮 𞤲𞤫𞤱𞤭𞤲𞤢 𞤲𞤮 𞤮 𞤼𞤢𞤱𞤫𞤪𞤫𞥅.
𞤉𞤲 𞤼𞤭𞤥𞥆𞤭𞤲𞤭𞥅 𞤣𞤵𞤶𞤵𞤲𞤫 𞤲𞤶𞤫𞥅𞤼𞤢𞤼𞤮 𞤴𞤭𞤥𞤩𞤫 𞤱𞤵𞥅𞤪𞤵𞤩𞤫 𞤸𞤮𞥅𞤪𞤫 𞤤𞤢𞥄𞤤𞤢𞤺𞤢𞤤 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤯𞤵𞤥 𞤢𞤲𞤼𞤵𞤩𞤫 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN) 𞤸𞤮𞤤𞥆𞤭 𞤫 𞤳𞤢𞤴𞤣𞤭𞥅𞤪𞤭 𞤲𞤣𞤭 𞤩𞤫 𞤴𞤢𞤤𞤼𞤭𞤲𞤭 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑𞥕 𞤔𞤮𞤤𞤮 𞥒𞥐𞥒𞥒.


𞤉 𞤲𞤣𞤫𞤪 𞤲𞤣𞤭𞤲 𞤳𞤢𞤴𞤣𞤭𞥅𞤪𞤭⹁ 𞤩𞤫 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤶𞤵𞥅𞤼𞤢𞤤 𞤲𞤺𞤵𞥅𞤪𞤲𞤣𞤢𞤥 𞤩𞤫𞤴𞤣𞤭𞤳𞤫 𞤳𞤮𞤲𞤮 𞤫𞤥𞤦𞤫𞤪𞤫 𞤩𞤭𞤩𞥆𞤫 𞤱𞤮𞤲𞤢𞥄𞤩𞤫 𞤶𞤭𞤦𞤭𞤲𞤫𞥅𞤣𞤫 𞤩𞤫𞤲 𞤵𞤧𞤼𞤭𞤳𞤫 𞤬𞤮𞤼𞤢. 𞤖𞤢𞤲𞤣𞤫 𞤥𞤮 𞤲𞤣𞤢𞥄𞤪𞤭𞥅 𞤫 𞤲𞤣𞤫𞤪 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫⹁ 𞤼𞤢𞤱𞤢𞤴 𞤳𞤮 𞤫𞤥𞤦𞤫𞤪𞤫 𞤩𞤭𞤩𞥆𞤫 𞤯𞤭𞤯𞤮 𞤨𞤫𞤼 𞤣𞤫𞤦𞥆𞤮 𞤬𞤫𞤱𞤲𞤣𞤭𞥅𞤯𞤮 𞤳𞤢𞤤𞤢 𞤱𞤮𞤲𞤭 𞤸𞤫𞤩𞤵𞤣𞤫. 𞤍𞤵𞤲 𞤤𞤫 𞤴𞤮𞤲𞤢𞤼𞤢𞥄 𞤳𞤮 𞤩𞤫𞤴𞤣𞤢 𞤭𞤼𞥆𞤭𞤪𞤭 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤩𞤫𞤲 𞤧𞤭 𞤱𞤮𞤲𞤵𞤩𞤫 𞤥𞤢𞥄𞤴𞤵𞤣𞤫 𞤩𞤫𞤲 𞤭𞤼𞥆𞤢𞥄𞤥𞤢. 𞤑𞤮 𞤯𞤵𞤥 𞤱𞤢𞤯𞤭 𞤤𞤫𞤴𞤯𞤫 𞤺𞤮𞥅 𞤴𞤭𞤮𞤴𞤢𞤴 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤥𞤵𞤵𞤲 𞤲𞤮 𞤵𞤧𞤼𞤮𞥅 𞤼𞤫𞤲𞤼𞤭𞤲𞤭𞥅 𞤸𞤫𞤣𞥆𞤫 𞤉𞤪𞤮𞤨 𞤫 𞤴𞤮𞤺𞤢 𞤫 𞤤𞤫𞤴𞤯𞤫 𞤀𞥄𞤧𞤭𞤴𞤢.


𞤏𞤵𞤪𞤭𞤲 𞤯𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥕𞥐⹁ 𞤼𞤢𞤱𞤢𞤴 𞤸𞤫𞤩𞤵𞤩𞤫 𞤩𞤫𞤲 𞤣𞤵𞥅𞤩𞤭 𞥖𞥕 𞤫 𞤩𞤫𞤲 𞤩𞤫 𞤼𞤭𞤥𞥆𞤭𞤲𞤢𞥄𞤤𞤭 𞤣𞤵𞥅𞤩𞤭 𞥑𞥒 𞤬𞤮𞤼𞤭𞥅 𞤼𞤫𞤳. 𞤍𞤵𞤥 𞤳𞤮 𞤼𞤢𞤱𞤵𞤣𞤫 𞤦𞤢𞥄𞤤𞤯𞤫 𞤶𞤵𞥅𞤼𞤭𞥅 𞤳𞤮𞤲𞤮 𞤬𞤫𞤥𞤦𞤵𞤤𞤫 𞤴𞤢𞤴𞤤𞤭𞥅.


𞤑𞤮 𞤯𞤵𞤥 𞤱𞤢𞤯𞤭⹁ 𞤧𞤭 𞤼𞤢𞤱𞤭𞥅𞤲𞤮 𞤳𞤮 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤺𞤮𞤮 𞤰𞤫𞤼𞥆𞤭 𞤬𞤭𞥅 𞤲𞤮 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤩𞤫𞤲 𞤩𞤫𞤴𞤣𞤮𞤪𞤢 𞤣𞤵𞤶𞤵𞤲𞤫𞤪𞤫 𞤱𞤮𞥅𞤼𞤫𞤪𞤫⹁ 𞤶𞤮𞥅𞤲𞤭 𞤳𞤮 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤶𞤮𞤱𞤭 𞤰𞤫𞤼𞥆𞤮𞤴𞤼𞤢 𞤬𞤭𞥅 𞤲𞤮 𞤩𞤫𞤴𞤣𞤮𞤪𞤫𞤲 𞤫𞤥𞤦𞤫𞤪𞤫 𞤣𞤵𞤶𞤵𞤲𞤫𞤪𞤫 𞤱𞤮𞥅𞤼𞤫𞤪𞤫. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥑 𞤼𞤭𞤥𞥆𞤭𞤲𞤯𞤫𞤲 𞤣𞤵𞤶𞤵𞤲𞤫 𞤶𞤫𞥅𞤯𞤭𞤯𞤭. 𞤑𞤮𞤲𞤮 𞤫𞤲 𞤼𞤭𞤥𞤢𞤼𞤢𞥄 𞤣𞤵𞤶𞤵𞤲𞤫 𞤶𞤫𞥅𞤲𞤢𞤴𞤭 𞤸𞤢𞥄 𞤫 𞤸𞤭𞤼𞥆𞤢𞤲𞤣𞤫 𞥒𞥐𞥒𞥗.


𞤉 𞤲𞤣𞤫𞤪 𞤲𞤣𞤭𞤲 𞤳𞤢𞤴𞤣𞤭⹁ 𞤢𞤲𞤼𞤵𞤩𞤫 𞤩𞤫𞤲 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤫 𞤸𞤭𞤼𞤢𞥄𞤲𞤣𞤫 𞤢𞤪𞤮𞥅𞤪𞤫 𞤯𞤮𞤮⹁ 𞤯𞤵𞤥 𞤳𞤮 𞤫 𞥒𞥐𞥒𞥓⹁ 𞤤𞤫𞤴𞤣𞤭 𞤋𞤲𞤣𞤭𞤴𞤢 𞤲𞤣𞤭𞤲 𞤬𞤫𞤰𞥆𞤭𞤼𞤮𞤴𞤼𞤮 𞤤𞤫𞤴𞤣𞤭 𞤕𞤢𞤴𞤲𞤢 𞤲𞤣𞤭𞤲 𞤴𞤭𞤥𞤩𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤯𞤮𞥅 𞤫 𞥒𞥐𞥓𞥐⹁ 𞤐𞤢𞤶𞤫𞤪𞤭𞤴𞤢 𞤸𞤫𞤱𞤼𞤭𞤼𞤮𞤴𞤼𞤮 𞤀𞤥𞤫𞤪𞤭𞤳 𞤫 𞤫𞤥𞤦𞤫𞤪𞤫 𞤴𞤭𞤥𞤩𞤫 𞤬𞤭𞥅 𞤳𞤢𞤤𞤢 𞤬𞤫𞤱𞤲𞤣𞤮 𞤸𞤢𞤲𞤣𞤫⹁ 𞤀𞤥𞤫𞤪𞤭𞤳 𞤲𞤮 𞤬𞤫𞤰𞥆𞤭𞤼𞤮𞤪𞤭 𞤐𞤢𞤶𞤫𞤪𞤭𞤴𞤢 𞤴𞤭𞤥𞤩𞤫 𞤣𞤵𞤦𞤵𞤲𞤫 𞥑𞥒𞥖. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥕𞥐⹁ 𞤳𞤮 𞤐𞤢𞤶𞤫𞤪𞤭𞤴𞤢 𞤱𞤮𞤲𞤮𞤴𞤼𞤢 𞤤𞤫𞤴𞤣𞤭 𞤼𞤢𞤼𞤢𞤩𞤭𞤪𞤭 𞤲𞤣𞤭𞤲 𞤫 𞤸𞤫𞥅𞤱𞤵𞤣𞤫 𞤴𞤭𞤥𞤩𞤫⹁ 𞤑𞤮𞤲𞤺𞤮 𞤁𞤫𞤥𞤮𞤳𞤢𞤪𞤢𞥄𞤪𞤭 𞤱𞤮𞤲𞤢 𞤶𞤫𞥅𞤼𞤢𞤼𞤢𞤩𞤭𞤪𞤭 𞤲𞤣𞤭𞤲 𞤫 𞤸𞤫𞥅𞤱𞤵𞤣𞤫 𞤴𞤭𞤥𞤩𞤫. 𞤉 𞤲𞤣𞤫𞤪 𞤣𞤵𞥅𞤩𞤭 𞥒𞥗⹁ 𞤑𞤮𞤲𞤺𞤮 𞤼𞤵𞤲 𞤩𞤫𞤴𞤣𞤮𞤪𞤢𞤴 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞥑𞥑𞥘.


𞤏𞤵𞤪𞤭𞤲 ⹁ 𞤳𞤮 𞤳𞤢 𞤤𞤢𞤸𞤫𞥅𞤪𞤭 𞤀𞤬𞤪𞤭𞤳 𞤬𞤫𞤷𞥆𞤫𞤪𞤫 𞤫 𞤳𞤮 𞤩𞤫𞤴𞤣𞤮𞤼𞤮𞥅 𞤳𞤮𞤲 𞤫 𞤴𞤭𞤥𞤩𞤫 𞤩𞤫𞤲 𞤭𞤱𞤮𞤴𞤼𞤢 𞤫 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤲𞤮𞤺𞤢𞤴 𞤫 𞤶𞤫𞥅𞤼𞤢𞤼𞤭 𞤧𞤢𞥄𞤼𞤭𞥅𞤯𞤭 𞤯𞤮𞤮.


𞤉 𞤯𞤫𞤫 𞤤𞤫𞤴𞤯𞤫 𞤳𞤢 𞤲𞤢𞤴𞤫𞥅𞤩𞤫 𞤩𞤫𞤲 𞤱𞤮𞤲𞤭 𞤩𞤫𞤴𞤣𞤢𞥄𞤣𞤫 𞤼𞤮𞤲 𞤬𞤮𞤼𞤢⹁ 𞤱𞤢𞤲𞤮 𞤉𞤪𞤮𞤨 𞤫 𞤔𞤢𞤨𞤢𞤲⹁ 𞤯𞤵𞤥 𞤲𞤮 𞤢𞤣𞥆𞤢𞤲𞤣𞤫 𞤩𞤫 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤼𞤭𞥅𞤯𞤵𞤺𞤮𞤤 𞤷𞤮𞤺𞥆𞤵 𞤣𞤢𞤲𞤳𞤢𞤺𞤮𞤤 𞤫 𞤼𞤮𞤨𞥆𞤭𞤼𞤢𞤺𞤮𞤤 𞤩𞤫𞤲 𞤲𞤢𞤴𞤫𞥅𞤩𞤫 𞤼𞤢𞤱𞤼𞤭 𞤧𞤢𞤯𞤵𞤺𞤮𞤤 𞤧𞤵𞤳𞤢𞥄𞤩𞤫 𞤳𞤮 𞤤𞤮𞤲𞤼𞤮𞥅 𞤳𞤢 𞤺𞤮𞤤𞥆𞤫 𞤩𞤫𞤲 𞤱𞤮𞤲𞤵𞤩𞤫 𞤲𞤢𞤴𞤱𞤵𞤣𞤫.


𞤑𞤮𞤲𞤮 𞤲𞤮𞤲 𞤳𞤢 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤭 𞤩𞤫𞤴𞤣𞤢𞥄𞤣𞤫 𞤼𞤮𞤲 𞤬𞤮𞤼𞤢 𞤱𞤢𞤲𞤮 𞤫 𞤂𞤢𞤸𞤫𞥅𞤪𞤭 𞤀𞤬𞤪𞤭𞤳 𞤲𞤣𞤭𞤲⹁ 𞤧𞤢𞤯𞤲𞤢𞥄 𞤷𞤢𞤯𞤫𞥅𞤤𞤫. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤸𞤫𞥅𞤺𞤫⹁ 𞤧𞤢𞤯𞤵𞤺𞤮𞤤 𞤲𞤣𞤭𞤴𞤢𞤥 𞤤𞤢𞥄𞤩𞤵𞤯𞤢𞤥 𞤫 𞤢𞤲𞤺𞤢𞤤 𞤱𞤫𞥅𞤩𞤵𞤺𞤮𞤤 𞤻𞤢𞥄𞤥𞤣𞤵 𞤧𞤢𞤦𞤵 𞤱𞤢𞤴𞤤𞤢𞤺𞤮𞤤 𞤴𞤢𞥄𞤧𞤭 𞤳𞤭𞤲. 𞤕𞤫𞥅𞤲𞤢𞤤 𞤲𞤺𞤢𞤤 𞤱𞤢𞤤𞥆𞤢 𞤶𞤫𞥅𞤪𞤫𞤲𞤣𞤫 𞤲𞤣𞤫𞤲 𞤲𞤮 𞤩𞤵𞤪𞤼𞤵𞤣𞤫 𞤶𞤭𞤨𞥆𞤢𞤣𞤫 𞤳𞤢 𞤤𞤫𞤴 𞤧𞤢𞥄𞤸𞤢𞤤. 𞤅𞤭 𞤴𞤢𞤸𞤭𞤪𞤭𞥅 𞤲𞤭𞥅⹁ 𞤳𞤢 𞤪𞤫𞤥𞤫𞥅 𞤫 𞤳𞤢 𞤣𞤵𞤪𞤫𞥅 𞤧𞤢𞤯𞤢𞤴. 𞤅𞤭 𞤯𞤵𞤥 𞤤𞤫 𞤧𞤢𞤯𞤭𞥅 𞤸𞤫𞥅𞤺𞤫 𞤩𞤫𞤴𞤣𞤮𞤼𞤮. 𞤍𞤵𞤥 𞤤𞤫 𞤲𞤮 𞤼𞤢𞤱𞤢𞥄 𞤫 𞤳𞤮 𞤱𞤮𞤲𞤭 𞤫 𞤢𞤣𞥆𞤵𞤣𞤫 𞤸𞤢𞤪𞤫𞥅𞤶𞤭 𞤫 𞤱𞤢𞤪𞤼𞤭𞤲’𞤣𞤭𞤪𞤮 𞤲𞤣𞤫𞤪 𞤀𞤬𞤪𞤭𞤳.


𞤅𞤭 𞤢𞤪𞤣𞤭𞥅𞤩𞤫 𞤀𞤬𞤪𞤭𞤳 𞤩𞤫𞤲 𞤰𞤫𞤼𞥆𞤢𞥄𞤤𞤭 𞤨𞤫𞤸𞤫 𞤸𞤫𞤦𞤤𞤢𞤲𞤮𞥅 𞤱𞤢𞤴𞤤𞤢𞤺𞤮𞤤 𞤴𞤢𞥄𞤧𞤭 𞤳𞤭𞤲⹁ 𞤫 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤢𞤪𞤮𞥅𞤶𞤭⹁ 𞤼𞤢𞤥𞤨𞤫𞤪𞤫 𞤫 𞤻𞤢𞤦𞥆𞤵𞥅𞤤𞤭 𞤩𞤫𞤴𞤣𞤮𞤼𞤮⹁ 𞤧𞤵𞤳𞤢𞥄𞤩𞤫 𞤩𞤫𞤲 𞤫𞤺𞥆𞤢𞤴 𞤴𞤢𞤤𞤼𞤢 𞤀𞤬𞤪𞤭𞤳. 𞤅𞤭 𞤯𞤵𞤥 𞤤𞤫 𞤱𞤢𞤯𞤭𞥅⹁ 𞤀𞤬𞤪𞤭𞤳 𞤩𞤵𞤪𞤼𞤢𞤴 𞤤𞤮𞤵𞤣𞤫 𞤸𞤫𞤩𞤢 𞤲𞤮 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤴𞤢𞤲𞤭𞤪𞤢 𞤫 𞤥𞤫𞤫𞤲.


𞤁𞤵𞤦𞤵𞤲𞤫𞤪𞤫 = 𞤥𞤭𞤤𞤭𞤴𞤮𞤲
𞤁𞤵𞤶𞤵𞤲𞤫𞤪𞤫 = 𞤥𞤭𞤤𞤭𞤴𞤢𞤪 = 𞤦𞤭𞤤𞤭𞤴𞤮𞤲


 
𞤑𞤮 𞤈𞤋𞤡𞤋 𞤅𞤓𞤐𞤀𞤑⹁ 𞤩𞤭𞥅 𞤼𞤵𞤽𞤢𞤪𞤢𞤲𞤳𞤮𞥅𞤶𞤮 𞤥𞤮 𞤣𞤵𞥅𞤩𞤭 𞥔𞥒 𞤱𞤮𞤲𞤭 𞤳𞤮 𞤧𞤵𞤩𞤢𞥄 𞤲𞤺𞤢𞤥 𞤱𞤮𞤲𞤵𞤺𞤮𞤤 𞤢𞤪𞤣𞤮 𞤔𞤢𞥄𞤺𞤮𞤪𞤢𞤤 𞤂𞤢𞥄𞤥𞤢𞤼𞤫𞥅𞤪𞤭 𞤄𞤪𞤭𞤼𞤫𞤲 𞤲𞤣𞤭𞤲 (𞤉𞤲𞤺𞤫𞤤𞤫).


𞤊𞤭𞥅 𞤳𞤢𞤤𞤢 𞤳𞤮 𞤉𞤲𞤺𞤫𞤤𞤫 𞤮 𞤶𞤭𞤦𞤭𞤲𞤢𞥄⹁ 𞤥𞤢𞤱𞤩𞤫 𞤥𞤢𞤳𞥆𞤮 𞤩𞤫𞤲 𞤳𞤮 𞤉𞤲𞤣𞤵𞥅𞤩𞤫 𞤭𞤥𞥆𞤮𞤪𞤩𞤫 𞤊𞤵𞤯𞤲𞤢𞥄𞤲𞤺𞤫 𞤀𞤬𞤪𞤭𞤳 (𞤑𞤫𞤲𞤭𞤴𞤢 𞤫 𞤚𞤢𞤲𞤧𞤢𞤲𞤭𞤴𞤢). 𞤑𞤮𞤲𞤮 𞤥𞤢𞥄𞤥𞤭𞤪𞤢𞥄𞤩𞤫 𞤥𞤢𞤳𞥆𞤮 𞤩𞤫𞤲 𞤳𞤮 𞤫𞤺𞥆𞤵𞤩𞤫 𞤭𞤱𞤭 𞤫 𞤣𞤭𞥅𞤱𞤢𞤤 𞤋𞤲𞤣𞤭𞤴𞤢 𞤱𞤭𞤴𞤫𞤼𞤫𞥅𞤲𞤺𞤢𞤲 𞤆𞤵𞤲𞤶𞤢𞤦 𞤢𞤪𞤭 𞤊𞤵𞤯𞤲𞤢𞥄𞤲𞤺𞤫 𞤀𞤬𞤪𞤭𞤳.


𞤑𞤮 𞤣𞤫𞤦𞥆𞤮 𞤫𞤲𞤣𞤵𞥅𞤶𞤮 𞤩𞤭𞥅 𞤥𞤢𞤪𞤵𞤩𞤫 𞤶𞤢𞤱𞤣𞤭 𞤬𞤮𞤼𞤢 𞤮 𞤼𞤭𞤺𞥆𞤭. 𞤑𞤮 𞤬𞤫𞤱𞤲𞤣𞤮 𞤮 𞤶𞤢𞤲𞤺𞤢𞤴𞤲𞤮 𞤑𞤢𞤤𞤭𞤬𞤮𞤪𞤲𞤭𞤴𞤢 𞤮 𞤬𞤮𞤼𞥆𞤭 𞤫 𞤮𞤲. 𞤑𞤮 𞤦𞤢𞥄𞤦𞤭𞤪𞤢𞥄𞤱𞤮 𞤮𞤲 𞤣𞤫𞤦𞥆𞤮 𞤶𞤫𞤴𞤭 𞤉𞤲𞤬𞤮𞤧𞤭𞤧 (Infosys).


𞤑𞤢𞤲𞤳𞤮 𞤅𞤓𞤐𞤀𞤑 𞤫 𞤩𞤫𞤴𞤲𞤺𞤵 𞤥𞤢𞤳𞥆𞤮⹁ 𞤫𞤩𞤫 𞤸𞤫𞤩𞤭𞤣𞤭 𞤩𞤭𞤩𞥆𞤫 𞤪𞤫𞤱𞤩𞤫 𞤯𞤭𞤯𞤮. 𞤑𞤢𞤥𞤩𞤫 𞤳𞤢𞤣𞤭 𞤩𞤫 𞤸𞤫𞤩𞤭𞥅 𞤶𞤢𞤱𞤣𞤭 𞤯𞤵𞥅𞤯𞤵𞤲’𞤣𞤭⹁ 𞤳𞤮 𞤴𞤢𞤱𞤼𞤭 𞤪𞤵𞤶𞤵𞤲𞤫𞥅𞤪𞤫 (𞤥𞤭𞤤𞤭𞤴𞤢𞤪) 𞤨𞤮𞥅𞤲𞤭.


𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤢𞤪𞤢𞤲𞤮 𞤫 𞤀𞤪𞤣𞤭𞥅𞤩𞤫 𞤔𞤢𞥄𞤺𞤮𞤪𞤢𞤤 𞤄𞤪𞤭𞤼𞤫𞤲 𞤥𞤮 𞤱𞤮𞤲𞤢𞥄 𞤨𞤮𞤪𞤼𞤮𞥅𞤶𞤮 (𞤪𞤢𞤲𞤫𞥅𞤶𞤮). 𞤑𞤮 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥕 𞤒𞤢𞤪𞤳𞤮 𞤕𞤀𞤈𞤂𞤅⹁ 𞤂𞤢𞥄𞤥𞤯𞤮 𞤉𞤲𞤺𞤫𞤤𞤫 𞤮𞤲 𞤶𞤮𞥅𞤯𞥆𞤭𞤲𞤼𞤢 𞤥𞤮.
𞤀𞤤𞤤𞤢 𞤒𞤫𞤲𞤯𞤮 𞤅𞤫𞤲𞤭𞥅𞤯𞤮 𞤮𞤲⹁ 𞤭𞤼𞥆𞤭 𞤫 𞤴𞤵𞤪𞤥𞤫𞥅𞤲𞤣𞤫 𞤥𞤢𞤳𞥆𞤮⹁ 𞤮 𞤴𞤫𞤯𞤭 𞤫𞤲 𞤯𞤫𞤲𞤺𞤢𞤤 𞤲𞤺𞤢𞤤 𞤴𞤫𞤪𞤵 𞤥𞤵𞤵𞤲 𞤫 𞤢𞤤𞤯𞤵𞤣𞤫 𞤯𞤵𞥅𞤯𞤢𞥄 𞤫 𞤲𞤣𞤭𞥅 𞤤𞤫𞤴𞤣𞤭. 𞤌 𞤱𞤢𞤯𞤭 𞤲𞤺𞤢𞤤 𞤳𞤢𞤣𞤭 𞤴𞤮𞥅𞤯𞤵𞤲’𞤺𞤢𞤤⹁ 𞤤𞤢𞤦𞤢𞥄𞤲𞤺𞤢𞤤⹁ 𞤴𞤢𞥄𞤶𞤵𞤲’𞤺𞤢𞤤⹁ 𞤸𞤢𞥄𞤤𞤫𞤼𞤫𞥅𞤲𞤺𞤢𞤤 𞤺𞤭𞤤𞤢 𞤊𞤵𞤯𞤲𞤢𞥄𞤲𞤺𞤫 𞤸𞤢𞥄 𞤸𞤭𞥅𞤪𞤲𞤢𞥄𞤲𞤺𞤫 𞤀𞤬𞤪𞤭𞤳.


𞤑𞤢𞤤𞤢 𞤳𞤢 𞤢 𞤴𞤢𞤸𞤭 𞤫 𞤸𞤭𞤪𞤲𞤢 𞤥𞤢𞤤𞥆𞤢 𞤷𞤢𞤳𞤢 𞤀𞤬𞤪𞤭𞤳⹁ 𞤸𞤢𞥄 𞤸𞤫𞤱𞤼𞤮𞤴𞤭 𞤐𞤭𞤱𞤴𞤮𞤪𞤳 𞤥𞤢𞤤𞥆𞤢 𞤄𞤪𞤭𞤳𞤧𞤫𞤤 𞤫 𞤆𞤢𞤪𞤭⹁ 𞤢 𞤼𞤢𞤱𞤢𞤴 𞤼𞤮𞤲 𞤩𞤭𞤯𞤩𞤫 𞤊𞤵𞤤𞤩𞤫.


𞤀𞤲 𞤮𞥅 𞤩𞤭𞥅 𞤆𞤵𞤤𞥆𞤮⹁ 𞤢 𞤬𞤭𞤲𞤭𞥅⹁ 𞤢 𞤼𞤢𞤱𞤭𞥅 𞤳𞤮 𞤲𞤺𞤢𞤤 𞤯𞤫𞤲𞤺𞤢𞤤 𞤘𞤫𞤲𞤮 𞤮𞤲 𞤴𞤫𞤯𞤵 𞤥𞤢𞥄 𞤥𞤵𞤴𞤲𞤭𞤲𞤫𞥅𞤣𞤫. 𞤍𞤮𞥅 𞤴𞤮 𞤢 𞤱𞤫𞤤𞤼𞤮𞤪 𞤲𞤺𞤢𞤤 𞤴𞤫𞤼𞥆𞤢𞥄 𞤀𞤤𞤤𞤢 𞤥𞤢𞤲𞤼𞤮𞤪𞤢𞥄 𞤲𞤺𞤢𞤤⹁ 𞤼𞤢𞤱𞤢 𞤢 𞤢𞤤𞤢𞥄 𞤳𞤮 𞤱𞤢𞤯𞤢𞥄 𞤧𞤮 𞤱𞤮𞤲𞤢𞥄 𞤴𞤮 𞤢 𞤱𞤮𞤨𞥆𞤵 𞤲𞤺𞤢𞤤 𞤶𞤮𞤳𞥆𞤢𞥄 𞤯𞤫𞤥𞤯𞤫 𞤯𞤫 𞤩𞤵𞤪𞤢𞥄 𞤲𞤺𞤢𞤤 𞤸𞤢𞤴 𞤬𞤵𞤧.


𞤀𞤲𞤣𞤵 𞤤𞤫⹁ 𞤳𞤮 𞤯𞤫𞤥𞤺𞤢𞤤 𞤱𞤮𞤲𞤭 𞤬𞤭𞥅 𞤪𞤫𞤲𞤣𞤮. 𞤅𞤭 𞤲𞤺𞤢𞤤 𞤥𞤢𞥄𞤴𞤭𞥅⹁ 𞤢𞤤𞤢𞥄 𞤳𞤮 𞤸𞤢𞤯𞤢𞤼𞤢 𞤪𞤫𞤲𞤣𞤮 𞤲𞤺𞤮𞤲 𞤥𞤵𞤤𞤵𞤣𞤫. 𞤅𞤫𞥅𞤣𞤫𞥅 𞤯𞤵𞤥 𞤧𞤢𞤯𞤢𞥄. 𞤖𞤢𞤲𞤣𞤫 𞤥𞤮 𞤲𞤣𞤢𞥄𞤪𞤭 𞤲𞤣𞤫𞤪 𞤀𞤬𞤪𞤭𞤳⹁ 𞤍𞤵𞥅𞤯𞤵𞤩𞤫 𞤫 𞤊𞤵𞤤𞤩𞤫 𞤩𞤫 𞤆𞤵𞤤𞤢𞤪 𞤥𞤵𞤼𞤭𞤪𞤭 𞤯𞤵𞤵𞤲⹁ 𞤢𞤤𞤢𞥄 𞤸𞤵𞥅𞤱𞤮𞤲’𞤣𞤭𞤪𞤣𞤫 𞤫 𞤊𞤵𞤤𞤩𞤫 𞤸𞤢𞥄𞤤𞤮𞥅𞤩𞤫 𞤆𞤵𞤤𞤢𞤪 𞤩𞤫𞤲. 𞤑𞤢𞤥𞤩𞤫 𞤳𞤢𞤲⹁ 𞤳𞤮 𞤴𞤭𞤥𞤩𞤫 𞤩𞤫 𞤩𞤫 𞤪𞤫𞤧𞤭 𞤯𞤫𞤥𞤯𞤫 𞤥𞤵𞤵𞤲 𞤩𞤫𞤲⹁ 𞤩𞤫 𞤱𞤮𞤲𞤭 𞤶𞤮𞤳𞥆𞤮𞤲’𞤣𞤭𞤪𞤣𞤫 𞤫 𞤥𞤵𞤵𞤲. 𞤏𞤵𞤪𞤭𞤲 𞤳𞤮 𞤩𞤫𞤲⹁ 𞤩𞤫 𞤦𞤢𞤥𞤦𞤢𞤲𞤼𞤢 𞤣𞤮𞤱 𞤊𞤵𞤤𞤩𞤫 𞤩𞤫𞤲.


𞤅𞤮 𞤢 𞤱𞤭𞤴𞤭𞥅 𞤳𞤮 𞤢 𞤆𞤵𞤤𞥆𞤮⹁ 𞤸𞤢𞥄𞤤𞤵 𞤆𞤵𞤤𞤢𞤪 𞤳𞤢𞤤𞤢 𞤳𞤢 𞤴𞤢𞤸𞤵𞤯𞤢𞥄. 𞤅𞤭 𞤢 𞤬𞤮𞤼𞥆𞤭𞥅 𞤫 𞤶𞤢𞤲𞤢𞤲𞤮⹁ 𞤸𞤢𞤴 𞤧𞤭 𞤱𞤮𞤲𞤢𞥄 𞤮 𞤆𞤵𞤤𞥆𞤮⹁ 𞤸𞤭𞤱𞤪𞤮 𞤥𞤮 𞤼𞤢𞤸𞤮 𞤫 𞤆𞤵𞤤𞤢𞤪⹁ 𞤴𞤫𞤱𞤼𞤢𞥄 𞤥𞤮 𞤫 𞤊𞤵𞤤𞤬𞤵𞤤𞤣𞤫. 𞤑𞤮 𞤧𞤭 𞤼𞤢𞤱𞤭𞥅 𞤢𞤯𞤢 𞤸𞤢𞥄𞤶𞤢𞥄 𞤫 𞤥𞤢𞤳𞥆𞤮⹁ 𞤼𞤢𞤱𞤢 𞤤𞤫 𞤳𞤢𞤣𞤭 𞤮 𞤱𞤢𞥄𞤱𞤢𞤼𞤢𞥄 𞤆𞤵𞤤𞤢𞤪 𞤲𞤺𞤢𞤤 𞤬𞤫𞤧⹁ 𞤲𞤣𞤫𞤲 𞤸𞤢𞥄𞤤𞤢𞤲𞤢𞥄 𞤥𞤮 𞤫 𞤯𞤫𞤲𞤺𞤢𞤤 𞤲𞤺𞤢𞤤 𞤲𞤢𞤲𞤼𞤮𞤲’𞤣𞤭𞤪𞤼𞤮𞤲 𞤫 𞤥𞤵𞥅𞤯𞤵𞤲. 𞤑𞤮𞤲𞤮 𞤲𞤮𞤲 𞤱𞤮𞤲𞤢𞥄 𞤴𞤮 𞤯𞤵𞤥 𞤱𞤮𞤲𞤵 𞤲𞤦𞤮𞥅𞤱𞤳𞤢 𞤸𞤢𞤳𞥆𞤵𞤲’𞤣𞤫 𞤥𞤮𞤮𞤲.


𞤉𞤯𞤫𞤲 𞤬𞤮𞤼𞤭 𞤢𞤲𞤣𞤵𞤣𞤫 𞤱𞤮𞤲𞤣𞤫𞤥𞤢 𞤯𞤫𞤥𞤺𞤢𞤤 𞤳𞤮 𞤢𞥄𞤤𞤢⹁ 𞤯𞤫𞤥𞤺𞤢𞤤 𞤳𞤮 𞤣𞤮𞥅𞤤𞤫. 𞤏𞤮𞤲𞤢𞥄 𞤥𞤫𞤸𞤪𞤫 𞤱𞤢𞤯𞤭 𞤊𞤢𞤪𞤢𞤲𞤧𞤫𞥅𞤩𞤫 𞤫 𞤉𞤲𞤺𞤫𞤤𞤫𞥅𞤩𞤫 𞤲𞤮 𞤲𞤢𞥄𞤣𞤢 𞤶𞤢𞤱𞤤𞤫 𞤯𞤵𞥅𞤯𞤵𞤯𞤫 𞤫 𞤶𞤢𞥄𞤤𞤭𞤲𞤺𞤮𞤤 𞤯𞤫𞤥𞤯𞤫 𞤥𞤢𞤩𞥆𞤫 𞤯𞤫𞤲 𞤫 𞤲𞤣𞤫𞤪 𞤀𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤖𞤢𞤲𞤣𞤫⹁ 𞤸𞤢𞤴 𞤕𞤢𞤴𞤲𞤢𞤲𞤳𞤮𞥅𞤩𞤫 𞤩𞤫𞤲 𞤼𞤢𞤱𞤼𞤭𞥅 𞤉𞤪𞤮𞤨𞤲𞤢𞥄𞤩𞤫 𞤩𞤫𞤲 𞤫 𞤲𞤢𞥄𞤣𞤵𞤺𞤮𞤤 𞤶𞤢𞤱𞤤𞤫 𞤯𞤵𞥅𞤯𞤵𞤯𞤫 𞤫 𞤶𞤢𞥄𞤤𞤭𞤲𞤺𞤮𞤤 𞤯𞤫𞤥𞤯𞤫 𞤥𞤢𞤩𞥆𞤫 𞤯𞤫𞤲.


𞤉𞤲𞤫𞥅 𞤥𞤭 𞤤𞤢𞤲𞤣𞤮𞥅 𞤮𞤲. 𞤖𞤮𞤤 𞤳𞤮 𞤱𞤢𞤯𞤭 𞤊𞤢𞤪𞤢𞤲𞤧𞤭 𞤲𞤮 𞤩𞤵𞤪𞤭 𞤢𞤤𞤥𞤢𞤲 (𞤔𞤢𞤪𞤥𞤢𞤲𞤭) 𞤣𞤮𞥅𞤤𞤫 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲⹁ 𞤫 𞤸𞤭𞤲𞤤𞤫 𞤀𞤤𞤥𞤢𞤲 𞤲𞤮 𞤩𞤵𞤪𞤭 𞤊𞤢𞤪𞤢𞤲𞤧𞤭 𞤔𞤢𞤱𞤣𞤭؟ 𞤏𞤮𞤲𞤢𞥄 𞤸𞤢𞤴 𞤸𞤵𞥅𞤲𞤣𞤫 𞤱𞤢𞤯𞤭 𞤯𞤵𞤥 𞤧𞤭 𞤱𞤮𞤲𞤢𞥄 𞤧𞤢𞤦𞤵 𞤣𞤮𞥅𞤤𞤲𞤵𞤺𞤮𞤤 𞤯𞤫𞤥𞤺𞤢𞤤 𞤥𞤢𞤩𞥆𞤫 𞤲𞤺𞤢𞤤. 𞤖𞤮𞤤 𞤱𞤮𞤲𞤭 𞤪𞤮𞤳𞥆𞤵𞤩𞤫 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲 𞤣𞤮𞥅𞤤𞤫؟ 𞤑𞤮 𞤢𞤬𞤪𞤭𞤳𞤲𞤢𞥄𞤩𞤫 𞤩𞤫𞤲.


𞤍𞤵𞤥 𞤲𞤮 𞤸𞤮𞤤𞥆𞤮 𞤱𞤮𞤲𞤣𞤫𞤥𞤢 𞤳𞤢𞤤𞤢 𞤮𞤲 𞤥𞤮 𞤯𞤫𞤲𞤺𞤢𞤤 𞤥𞤵𞤵𞤲 𞤣𞤮𞥅𞤤𞤲𞤭⹁ 𞤳𞤮 𞤮𞤲 𞤥𞤢𞤪𞤭 𞤣𞤮𞥅𞤤𞤫. 𞤅𞤮 𞤯𞤫𞤲𞤺𞤢𞤤 𞤥𞤢𞥄 𞤶𞤢𞥄𞤧𞤭⹁ 𞤳𞤮 𞤦𞤫𞥅 𞤶𞤢𞥄𞤧𞤢𞥄.


𞤅𞤭 𞤫𞤲 𞤼𞤢𞤧𞤳𞤭𞤳𞤫 𞤸𞤭𞤪𞤲𞤢 𞤀𞤬𞤪𞤭𞤳⹁ 𞤫𞤲 𞤼𞤢𞤱𞤢𞤴⹁ 𞤯𞤫𞤥𞤯𞤫 𞤣𞤮𞥅𞤤𞤲𞤵𞤯𞤫 𞤯𞤫𞤲 𞤬𞤮𞤨⹁ 𞤳𞤮 𞤊𞤵𞤤𞤩𞤫 𞤩𞤫𞤲 𞤱𞤮𞤲𞤭 𞤧𞤢𞤦𞤵 𞤯𞤫 𞤣𞤮𞥅𞤤𞤲𞤵𞤣𞤫.


𞤖𞤮𞤤 𞤳𞤮 𞤪𞤮𞤳𞥆𞤭 𞤖𞤢𞤱𞤧𞤢𞥄𞤪𞤫 𞤲𞤣𞤫𞤲 𞤣𞤮𞥅𞤤𞤫 𞤲𞤣𞤫𞤪 𞤐𞤢𞤶𞤫𞤪𞤭𞤴𞤢؟ 𞤑𞤮 𞤬𞤵𞤤𞤩𞤫 𞤩𞤫𞤲. 𞤑𞤮 𞤱𞤮𞤨𞥆𞤵𞤺𞤮𞤤 𞤥𞤢𞤩𞥆𞤫 𞤊𞤵𞤤𞤬𞤵𞤤𞤣𞤫 𞤲𞤣𞤫𞤲⹁ 𞤥𞤢𞤯𞥆𞤮𞥅 𞤖𞤢𞤱𞤧𞤢𞥄𞤪𞤫 𞤲𞤣𞤫𞤲 𞤢𞤣𞥆𞤭 𞤴𞤮 𞤊𞤵𞤤𞤩𞤫 𞤩𞤫𞤲 𞤲𞤮𞤣𞥆𞤭𞤪𞤫 𞤖𞤢𞤱𞤧𞤢-𞤊𞤵𞤤𞤢𞤲𞤭.


𞤖𞤮𞤤 𞤳𞤮 𞤶𞤮𞤺𞤲𞤭 𞤄𞤢𞤥𞤢𞤪𞤢𞥄𞤪𞤫 𞤲𞤣𞤫𞤲 𞤣𞤮𞥅𞤤𞤫 𞤲𞤣𞤫𞤪 𞤃𞤢𞤤𞤭؟ 𞤏𞤮𞤲𞤢𞥄 𞤸𞤢𞤴 𞤺𞤮𞥅𞤼𞤮 𞤧𞤭 𞤱𞤮𞤲𞤢𞥄 𞤊𞤵𞤤𞤩𞤫 𞤱𞤮𞤨𞥆𞤵𞤩𞤫 𞤆𞤵𞤤𞤢𞤪 𞤱𞤢𞤯𞥆𞤭 𞤄𞤢𞥄𞤥𞤢𞤪𞤢𞥄𞤪𞤫⹁ 𞤱𞤢𞤲𞤮 𞤊𞤵𞤤𞤩𞤫 𞤱𞤢𞥄𞤧𞤵𞤤𞤮𞤲𞤩𞤫 𞤩𞤫𞤲 𞤫 𞤳𞤢𞥄𞤧𞤮𞤲𞤳𞤮𞥅𞤩𞤫 𞤫 𞤊𞤵𞤤𞤩𞤫 𞤭𞤱𞤪𞤵 𞤩𞤫 𞤳𞤢 𞤣𞤮𞤱𞤪𞤭 𞤃𞤢𞤤𞤭 𞤢𞤪𞤭 𞤄𞤢𞤥𞤢𞤳𞤮. 𞤍𞤵𞥅𞤯𞤵𞤩𞤫 𞤫 𞤩𞤫𞤫𞤲⹁ 𞤳𞤮 𞤄𞤢𞥄𞤥𞤢𞤪𞤢𞥄𞤪𞤫 𞤲𞤣𞤫𞤲 𞤸𞤢𞥄𞤤𞤢𞤼𞤢 𞤸𞤢𞤴 𞤳𞤢 𞤺𞤢𞤤𞥆𞤫 𞤥𞤵𞤵𞤲.


𞤐𞤣𞤢𞥄𞤪𞤫𞤲 𞤳𞤢𞤣𞤭 𞤅𞤫𞤲𞤫𞤺𞤢𞤤. 𞤖𞤮𞤤 𞤳𞤮 𞤶𞤢𞥄𞤤𞤭𞤲𞤭 𞤄𞤮𞤤𞤬𞤫𞥅𞤪𞤫 𞤲𞤣𞤫𞤲 𞤣𞤮𞤱 𞤆𞤵𞤤𞤢𞤪 𞤼𞤢𞤱𞤢 𞤤𞤫 𞤥𞤮 𞤬𞤫𞤷𞥆𞤭 𞤅𞤫𞤲𞤫𞤺𞤢𞤤 𞤨𞤫𞤷𞤫 𞤲𞤢𞤴𞤭⹁ 𞤲𞤢𞤴𞤭𞥅𞤶𞤫 𞤯𞤫𞤲 𞤳𞤮 𞤊𞤵𞤤𞤩𞤫 𞤶𞤫𞤴𞤭. 𞤉𞤯𞤫𞤲 𞤶𞤮𞤺𞤭 𞤼𞤮𞤲 𞤊𞤵𞥅𞤼𞤢 𞤚𞤮𞥅𞤪𞤮⹁ 𞤇𞤵𞤲𞤣𞤵 𞤫 𞤊𞤵𞤤𞤢𞤣𞤵. 𞤉𞤯𞤫𞤲 𞤸𞤵𞥅𞤩𞤭𞤼𞤭 𞤅𞤫𞤲𞤫𞤺𞤢𞤤 𞤬𞤮𞤨 𞤧𞤮 𞤱𞤮𞤲𞤢𞥄 𞤳𞤢 𞤬𞤮𞤲𞤺𞤮 𞤃𞤢𞥄𞤴𞤮⹁ 𞤳𞤮𞤲𞤮 𞤸𞤢𞤴 𞤁𞤢𞤳𞤢𞤪 𞤳𞤮 𞤊𞤵𞤤𞤩𞤫 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤼𞤮𞤲. 𞤐𞤮 𞤸𞤢𞥄𞤲𞤵𞤲𞤮𞥅 𞤳𞤢 𞤼𞤢𞤱𞤢𞤼𞤢 𞤅𞤫𞤲𞤫𞤺𞤢𞤤 𞤬𞤮𞤨 𞤲𞤮 𞤸𞤢𞥄𞤤𞤵𞤣𞤫 𞤨𞤵𞤤𞤢𞤪. 𞤑𞤮𞤲𞤮 𞤶𞤮𞥅𞤲𞤭 𞤔𞤮𞤤𞤬𞤫𞥅𞤪𞤫 𞤱𞤢𞤴𞤤𞤭𞤼𞤭𞥅 𞤆𞤵𞤤𞤢𞤪⹁ 𞤸𞤢𞤴 𞤫 𞤺𞤢𞤤𞥆𞤫𞥅𞤶𞤭 𞤊𞤵𞤤𞤩𞤫⹁ 𞤢 𞤼𞤢𞤱𞤢𞤴 𞤳𞤮 𞤏𞤮𞤤𞤮𞤬𞤪𞤫 𞤲𞤣𞤫𞤲 𞤩𞤫 𞤱𞤮𞤲𞤭 𞤸𞤵𞥅𞤱𞤼𞤮𞤪𞤣𞤫.


𞤊𞤭𞥅 𞤳𞤢𞤤𞤢 𞤤𞤫 𞤫𞤯𞤫𞤲 𞤸𞤢𞥄𞤤𞤵𞤣𞤫 𞤯𞤫𞤥𞤯𞤫 𞤯𞤭𞤴𞤢 𞤤𞤫𞤰𞥆𞤭⹁ 𞤯𞤵𞤥 𞤱𞤢𞤯𞤢𞥄𞤤𞤭 𞤸𞤢𞥄 𞤩𞤫 𞤩𞤫𞤴𞤣𞤭 𞤴𞤭𞤯𞤵𞤣𞤫 𞤫𞤲⹁ 𞤯𞤵𞤥 𞤱𞤢𞤯𞤢𞥄𞤤𞤭 𞤸𞤢𞥄 𞤩𞤫 𞤢𞤷𞥆𞤭 𞤴𞤢𞤱𞤢𞥄𞤣𞤫 𞤫𞤲. 𞤑𞤮𞤲𞤮 𞤳𞤮 𞤺𞤮𞥅𞤲𞤺𞤢 𞤥𞤢𞤩𞥆𞤫. 𞤑𞤢𞤤𞤢 𞤢𞤷𞥆𞤵𞤼𞤵𞤯𞤮 𞤳𞤮 𞤶𞤫𞤴𞤭 𞤸𞤢𞤤𞤮𞤪𞤭 𞤲𞤺𞤫𞤤 𞤺𞤮𞥅𞤼𞤯𞤮 𞤺𞤮𞤮⹁ 𞤮𞤲 𞤸𞤢𞤲𞤣𞤢𞥄 𞤫 𞤼𞤫𞤣𞥆𞤭𞤲𞤫𞥅𞤣𞤫.


𞤌𞤲 𞤼𞤭𞤲𞤭𞥅⹁ 𞤳𞤮 𞤲𞤭𞥅 𞤆𞤮𞤪𞤼𞤮𞥅𞤩𞤫 (𞤫𞤪𞤮𞤨𞤲𞤢𞥄𞤩𞤫) 𞤩𞤫𞤲 𞤴𞤢𞤱𞤮𞤪𞤭 𞤩𞤢𞤤𞤫𞥅𞤶𞤮 𞤮𞤲. 𞤑𞤮 𞤲𞤣𞤫 𞤦𞤵𞤺𞤭𞤲𞤮 𞤯𞤫𞤲 𞤳𞤮 𞤶𞤫𞤴𞤵 𞤯𞤫𞤲 𞤳𞤮𞤲⹁ 𞤰𞤫𞤼𞥆𞤵 𞤯𞤫𞤲 𞤳𞤮 𞤥𞤢𞤩𞥆𞤫 𞤳𞤮𞤲⹁ 𞤩𞤫 𞤢𞤲𞤣𞤭𞤪𞤭 𞤫𞤲 𞤸𞤢𞥄𞤲𞤣𞤢𞥄 𞤫 𞤼𞤫𞤣𞥆𞤵𞤲’𞤺𞤢𞤤.


𞤏𞤮𞤲𞤢𞥄 𞤬𞤭𞥅 𞤫𞤲 𞤸𞤢𞥄𞤤𞤭𞥅 𞤯𞤫𞤥𞤺𞤢𞤤 𞤺𞤮𞥅 𞤱𞤢𞤯𞤢𞤼𞤢 𞤶𞤮𞥅𞤥𞤢 𞤲𞤺𞤢𞤤 𞤯𞤫𞤥𞤺𞤢𞤤 𞤴𞤭𞤯𞤢 𞤫𞤲. 𞤑𞤢𞤣𞤭⹁ 𞤳𞤢𞤤𞤢 𞤸𞤮𞤤𞥆𞤵𞤯𞤮 𞤥𞤢 𞤱𞤮𞤲𞤣𞤫𞤥𞤢 𞤮 𞤴𞤭𞤯𞤢𞥄 𞤯𞤫𞤲𞤺𞤢𞤤 𞤥𞤢𞥄𞤯𞤢 ⹁ 𞤮𞤲 𞤯𞤮𞤲 𞤸𞤮𞤤𞥆𞤭𞥅 𞤥𞤢 𞤮 𞤴𞤭𞤯𞤢𞥄 𞤥𞤢.


𞤀𞤱𞤢 𞤱𞤭𞤲𞤣𞤫𞤲 𞤶𞤢𞤲𞤺𞤫𞤲 𞤫 𞤆𞤵𞤤𞤢𞤪 𞤱𞤢𞤤𞥆𞤢 𞤊𞤵𞤤𞤬𞤵𞤤𞤣𞤫. 𞤑𞤮 𞤯𞤵𞤥 𞤪𞤮𞤳𞥆𞤢𞤼𞤢 𞤫𞤲 𞤷𞤫𞤥𞤦𞤫 𞤫 𞤼𞤫𞤣𞥆𞤵𞤲’𞤺𞤢𞤤 𞤸𞤢𞤴 𞤳𞤢 𞤣𞤢𞤱𞤪𞤮.
𞤂𞤫𞤧-𞤚𞤵𞥅𞤺𞤢𞤤𞥆𞤮 (lieutenant colonel) 𞤆𞤮𞤤 𞤖𞤢𞤲𞤪𞤭 𞤁𞤢𞤥𞤭𞤦𞤢⹁ 𞤤𞤢𞥄𞤥𞤭𞤲𞤮𞥅𞤯𞤮 𞤮𞤲 𞤄𞤵𞤪𞤳𞤭𞤲𞤢⹁ 𞤴𞤢𞤤𞤼𞤭𞥅 𞤤𞤫𞤴𞤣𞤭 𞤲𞤣𞤭𞤲 𞤩𞤢𞥄𞤱𞤮 𞤮 𞤶𞤮𞤺𞤲𞤵𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲.


𞤑𞤮 𞤸𞤢𞤲𞤳𞤭 𞤫 𞤸𞤮𞤪𞤦𞤭𞤪𞥆𞤫 (𞤢𞤤𞤢𞤼)⹁ 𞤻𞤢𞤤𞤲𞤣𞤫 𞥒 𞤒𞤢𞤪𞤳𞤮 𞥒𞥐𞥒𞥒 𞤮 𞤧𞤮𞤪𞤼𞤭𞥅 𞤏𞤢𞤺𞤢𞤣𞤵𞤺𞤵 𞤮 𞤴𞤢𞤸𞤪𞤭 𞤤𞤫𞤴𞤣𞤭 𞤚𞤮𞤺𞤮. 𞤍𞤵𞤥 𞤺𞤢𞤧𞤵𞤣𞤫 𞤱𞤮𞥅 𞤲𞤣𞤫 𞤳𞤮𞥅𞤸𞤮𞥅𞤩𞤫 𞤄𞤵𞤪𞤳𞤭𞤲𞤢 𞤩𞤫𞤲 𞤳𞤢 𞤣𞤫𞤱𞤫 (𞤣𞤭𞥅𞤲𞤢) 𞤵𞤳𞥆𞤭𞤼𞤭𞤲𞤮𞥅 𞤲𞤺𞤢𞤥 𞤴𞤫𞤱𞤼𞤵𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤆𞤮𞤤 𞤖𞤢𞤲𞤪𞤭 𞤁𞤢𞤥𞤭𞤦𞤢 𞤫 𞤬𞤮𞤤𞥆𞤵𞤯𞤮 𞤥𞤮 𞤮𞤲⹁ 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫.


𞤑𞤮 𞤫 𞤥𞤢𞤱𞤲𞤣𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥓𞥐 𞤅𞤭𞥅𞤤𞤼𞤮 𞥒𞥐𞥒𞥒⹁ 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫 𞤫 𞤳𞤮𞤲𞤵 𞤥𞤵𞥅𞤯𞤵𞤲 𞤥𞤵𞤪𞤼𞤭. 𞤇𞤫 𞤴𞤢𞤸𞤭⹁ 𞤩𞤫 𞤲𞤢𞤲𞤺𞤮𞤴𞤭 𞤳𞤭𞤦𞤭𞤪𞤢𞤣𞤵 𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤵 𞤄𞤵𞤪𞤳𞤭𞤲𞤢 𞤲𞤣𞤵𞤲. 𞤇𞤫 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫𞤥𞤢 𞤩𞤫 𞤶𞤢𞤩𞤼𞤭𞥅 𞤤𞤢𞥄𞤥𞤵 𞤲𞤺𞤵𞤲 𞤶𞤵𞥅𞤯𞤫 𞤁𞤢𞤥𞤭𞤦𞤢. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤩𞤫 𞤱𞤢𞥄𞤱𞤢𞥄𞤤𞤭 𞤸𞤫𞤲𞤣𞤢𞥄𞤣𞤫 𞤸𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫 𞤲𞤣𞤫𞤲⁏ 𞤫 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤼𞤢𞤱𞤭 𞤩𞤫 𞤲𞤢𞤲𞤺𞤢𞥄𞤤𞤭 𞤁𞤢𞤥𞤭𞤦𞤢⹁ 𞤲𞤮 𞤸𞤵𞤤𞤢𞤲𞤮𞥅 𞤬𞤮𞤼𞤢⹁ 𞤱𞤮𞤼𞤢 𞤸𞤢𞤪𞤫 𞤱𞤢𞤯𞤵 𞤲𞤣𞤫𞤪 𞤏𞤢𞤺𞤢𞤣𞤵𞤺𞤵 𞤸𞤢𞤳𞥆𞤵𞤲𞥋𞤣𞤫 𞤧𞤮𞤪𞤭𞥅𞤩𞤫 𞤱𞤮𞤲𞤢𞤲𞤩𞤫 𞤆𞤮𞤤 𞤖𞤢𞤲𞤪𞤭 𞤁𞤢𞤥𞤭𞤦𞤢 𞤩𞤫𞤲 𞤫 𞤩𞤫𞥅 𞤱𞤮𞤲𞤢𞤲𞤩𞤫 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫 𞤩𞤫𞤲. 𞤆𞤮𞤤 𞤖𞤢𞤲𞤪𞤭 𞤁𞤢𞤥𞤭𞤦𞤢 𞤳𞤮 𞤫 𞤅𞤭𞥅𞤤𞤮 𞥒𞥐𞥒𞥒 𞤮 𞤰𞤢𞤱𞤭 𞤳𞤢 𞤤𞤢𞥄𞤥𞤵 𞤩𞤢𞥄𞤱𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤵𞤣𞤫 𞤈𞤮𞤳 𞤑𞤪𞤭𞤧𞤼𞤭𞤴𞤢𞤲 𞤑𞤢𞤦𞤮𞥅𞤪𞤫⹁ 𞤤𞤢𞥄𞤥𞤮𞤪𞤲𞤮𞥅𞤯𞤮 𞤮𞤲 𞤧𞤵𞤩𞤮. 𞤌𞤲𞤼𞤵𞤥𞤢⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤸𞤮𞤤𞥆𞤵𞤲𞤮 𞤱𞤮𞤲𞤣𞤫𞤥𞤢 𞤳𞤮 𞤩𞤫 𞤬𞤮𞤤𞥆𞤭𞤪𞤢𞤲𞤭 𞤑𞤢𞤦𞤮𞥅𞤪𞤫 𞤩𞤫 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲⹁ 𞤳𞤮 𞤼𞤢𞤱𞤵𞤣𞤫 𞤮 𞤢𞤤𞤢𞥄 𞤱𞤢𞥄𞤱𞤵𞤣𞤫 𞤸𞤭𞤱𞤵𞤣𞤫 𞤤𞤫𞤴𞤣𞤭 𞤲𞤣𞤭𞤲⹁ 𞤮 𞤣𞤢𞤯𞤭𞤲𞤢 𞤲𞤣𞤭 𞤦𞤮𞤲𞤫𞥅𞤶𞤭 𞤸𞤵𞤤𞤦𞤮𞥅𞤩𞤫 𞤩𞤫𞤲 (terroristes).


𞤑𞤮 𞤲𞤺𞤵𞥅 𞤣𞤢𞤤𞤭𞥅𞤤𞤵 𞤯𞤮𞥅 𞤼𞤭𞤺𞤭 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫 𞤫 𞤬𞤫𞤣𞥆𞤫 𞤥𞤵𞥅𞤲 𞤲𞤣𞤫𞤲 𞤤𞤢𞤥𞤭𞤼𞤮𞤪𞤭 𞤲𞤮 𞤩𞤫 𞤶𞤢𞤩𞤼𞤭𞤪𞤢 𞤸𞤮𞥅𞤪𞤢𞥄𞤳𞤵 𞤲𞤺𞤵𞤲 𞤄𞤵𞤪𞤳𞤭𞤲𞤢. 𞤘𞤭𞤤𞤢 𞤤𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤶𞤮𞥅𞤯𞤭 𞤸𞤮𞥅𞤪𞤫 𞤄𞤵𞤪𞤳𞤭𞤲𞤢⹁ 𞤲𞤮𞤳𞥆𞤵𞥅𞤤𞤭 𞤯𞤭 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤶𞤮𞤺𞤭𞥅 𞤯𞤭𞤲 𞤩𞤫𞤴𞤣𞤭𞤳𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤲𞤦𞤢𞤪𞤤𞤫 𞤯𞤫𞤲 𞤫 𞤥𞤢𞤧𞤭𞥅𞤦𞤮𞥅𞤶𞤭 𞤯𞤭𞤲 𞤩𞤵𞤪𞤼𞤵 𞤩𞤫𞤴𞤣𞤢𞥄𞤣𞤫. 𞤏𞤵𞤪𞤭𞤲⹁ 𞤫 𞤢𞥄𞤩𞤵𞤲’𞤣𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥒𞥖 𞤅𞤭𞥅𞤤𞤼𞤮⹁ 𞤳𞤮 𞤼𞤭𞤥𞥆𞤢𞤼𞤢 𞤧𞤮𞥅𞤪𞤭𞥅𞤩𞤫 𞤷𞤢𞤨𞥆𞤢𞤲𞤯𞤫 𞤱𞤢𞤪𞤢𞤲𞤮 𞤫 𞤥𞤭𞤧𞤭𞥅𞤣𞤫 𞤭𞤲𞥆𞤫𞤼𞤫𞥅𞤲𞤣𞤫 𞤘𞤢𞤧𞤳𞤭𞤲𞤣𞤫 𞤳𞤢 𞤬𞤵𞤯𞤲𞤢𞥄𞤲𞤺𞤫 𞤐𞤢𞤲𞤮 𞤄𞤵𞤪𞤳𞤭𞤲𞤢 .


𞤍𞤵𞥅𞤯𞤵𞤩𞤫 𞤲𞤮 𞤢𞥄𞤲𞤭 𞤱𞤮𞤼𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤸𞤭𞤤𞤲𞤮 𞤶𞤭𞤨𞥆𞤭𞤪𞤺𞤮𞤤 𞤬𞤭𞥅 𞤤𞤢𞥄𞤥𞤵⹁ 𞤩𞤫 𞤱𞤫𞤤𞤧𞤭𞤲𞥋𞤣𞤮𞥅 𞤸𞤢𞥄 𞤸𞤵𞤤𞤦𞤮𞥅𞤩𞤫 𞤩𞤫𞤲 (terroristes) 𞤺𞤢𞤴𞤲𞤢 𞤲𞤢𞤲𞤺𞤵𞤣𞤫 𞤤𞤫𞤴𞤣𞤭 𞤲𞤣𞤭𞤲 𞤬𞤮𞤨.


𞤘𞤭𞤤𞤢 𞥒𞥐𞥑𞥔 𞤬𞤫𞤱𞤲𞤣𞤮 𞤑𞤮𞤥𞤨𞤢𞤱𞤮𞤪𞤫 𞤪𞤢𞤯𞤢𞥄 𞤳𞤢 𞤤𞤢𞥄𞤥𞤵⹁ 𞤳𞤮 𞤤𞤢𞥄𞤱𞤮𞤤 𞤼𞤢𞤼𞤢𞤩𞤮𞤤 𞤲𞤺𞤮𞤤 𞤲𞤭𞥅⹁ 𞤧𞤮𞥅𞤪𞤭𞥅𞤩𞤫 𞤲𞤮 𞤭𞤥𞥆𞤭𞥅 𞤬𞤭𞥅 𞤤𞤢𞥄𞤥𞤵 𞤲𞤣𞤫𞤪 𞤄𞤵𞤪𞤳𞤭𞤲𞤢. 𞤚𞤭𞤥𞥆𞤭𞥅 𞤲𞤮𞤲 𞤤𞤢𞥄𞤦𞤭 𞤶𞤫𞥅𞤼𞤢𞤼𞤭⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤮 𞤬𞤮𞤤𞥆𞤫𞥅𞤣𞤫 𞤄𞤵𞤪𞤳𞤭𞤲𞤢 𞤺𞤭𞤦𞤭 𞤤𞤫𞤴𞤣𞤭 𞤲𞤣𞤭𞤲 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤢𞤴𞤪𞤭. 𞤀𞤣𞤮 𞤁𞤀𞤥𞤭𞤦𞤢 𞤶𞤮𞤺𞤲𞤵𞤼𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲⹁ 𞤮 𞤱𞤢𞤯𞤢𞤲𞥆𞤮 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫 𞤧𞤢𞤪𞤼𞤭𞥅𞤶𞤭. 𞤐𞤮 𞤼𞤢𞤱𞤢𞥄 𞤫 𞤯𞤭𞤲: 𞤳𞤭𞤧𞤢𞤤 𞤥𞤢𞤳𞥆𞤮 𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤸𞤵𞥅𞤩𞤲𞤵𞤺𞤮𞤤 𞤬𞤮𞤣𞤮𞥅𞤶𞤫 𞤯𞤫 𞤩𞤫 𞤬𞤮𞤣𞤭 𞤁𞤫𞤐𞤘𞤖𞤀 𞤯𞤫𞤲 (ECOWAS – CEDEAO) 𞤱𞤢𞤲𞤮 𞤼𞤢𞤦𞤭𞤲𞤼𞤭𞤲𞤺𞤮𞤤 𞤧𞤵𞤩𞤮 𞤲𞤺𞤮𞤲 𞤫 𞥒𞥐𞥒𞥔 𞤬𞤭𞥅 𞤶𞤮𞥅𞤯𞥆𞤭𞤲𞤺𞤮𞤤 𞤸𞤮𞥅𞤪𞤫𞥅𞤶𞤮 𞤳𞤫𞤧𞤮 𞤥𞤮 𞤱𞤮𞤲𞤢𞥄 𞤧𞤮𞥅𞤪𞤭𞥅𞤶𞤮. 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞤪𞤢𞤱𞤮𞤪𞤫⹁ 𞤸𞤮𞥅𞤪𞤫𞥅𞤶𞤮 𞤳𞤫𞤧𞤮 𞤤𞤫𞤴𞤣𞤭 𞤲𞤣𞤭𞤲⹁ 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥓𞥔. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥘 𞤮 𞤶𞤭𞤦𞤭𞤲𞤢𞥄. 𞤑𞤮 𞤫 𞥒𞥐𞥑𞥐 𞤮 𞤲𞤢𞥄𞤼𞤭 𞤫 𞤳𞤮𞤲𞤵 𞤄𞤵𞤪𞤳𞤭𞤲𞤢 𞤲𞤺𞤵𞤲 𞤸𞤢𞤪𞤭 𞤳𞤮 𞤥𞤮 𞤮 𞤣𞤵𞥅𞤩𞤭 𞥒𞥒. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤶𞤵𞥅𞤤𞤯𞤮 𞤢𞤣𞤭𞥅𞤯𞤮 𞤤𞤢𞥄𞤥𞤢𞥄𞤣𞤫 𞤄𞤵𞤪𞤳𞤭𞤲𞤢. 𞤘𞤭𞤤𞤢 𞤄𞤵𞤪𞤳𞤭𞤲𞤢 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤵𞤵𞤲 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤳𞤮 𞤲𞤢𞤧𞤢𞥄𞤪𞤢𞥄𞤩𞤫 𞤼𞤢𞤲 𞤱𞤮𞤲𞤵𞤲𞤮𞥅 𞤤𞤢𞥄𞤥𞤢𞥄𞤣𞤫 𞤤𞤫𞤴𞤣𞤭 𞤲𞤣𞤭𞤲.
𞤁𞤵𞥅𞤩𞤭 𞥑𞥓 𞤩𞤢𞥄𞤱𞤮 𞤮 𞤬𞤫𞤤𞥆𞤫𞥅𞤣𞤫 𞤳𞤢 𞤸𞤮𞥅𞤪𞤫 𞤮 𞤴𞤢𞤤𞤼𞤭𞤲𞤫𞥅 𞤘𞤭𞤲𞤫⹁ 𞤃𞤵𞥅𞤧𞤢𞥄 𞤁𞤢𞤣𞤭𞤧 𞤑𞤢𞤥𞤢𞤪𞤢𞥄 𞤪𞤵𞤼𞥆𞤭𞤳𞤫 𞤘𞤭𞤲𞤫 𞤸𞤢𞤲𞤳𞤭 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥕 𞤅𞤭𞥅𞤤𞤼𞤮 𞥒𞥐𞥒𞥒.𞤙𞤢𞥄𞤱𞤮𞥅𞤪𞤫 𞤥𞤢𞤳𞥆𞤮⹁ 𞤳𞤢𞤲𞤳𞤮 𞤫 𞤩𞤫 𞤮 𞤬𞤢𞤱𞤭𞤣𞤢𞥄 𞤲𞤦𞤢𞤪𞤤𞤫 𞤱𞤢𞤯𞤵𞤯𞤫𞤲 𞤻𞤢𞤤𞤲𞤣𞤫 𞥒𞥘 𞤅𞤭𞥅𞤤𞤼𞤮 𞥒𞥐𞥐𞥙⹁ 𞤲𞤮 𞤧𞤢𞥄𞤼𞤭𞤲𞤢𞥄 𞤬𞤢𞤩𞥆𞤭 𞤶𞤢𞤲𞤺𞤮⹁ 𞤫 𞤲𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥘 𞤅𞤭𞥅𞤤𞤼𞤮 𞥒𞥐𞥒𞥒.𞤘𞤭𞤤𞤢 𞤃𞤵𞥅𞤧𞤢𞥄 𞤁𞤢𞤣𞤭𞤧 𞤊𞤫𞤤𞥆𞤢𞤲𞤮𞥅 𞤫 𞤄𞤮𞤱𞤼𞤮 𞥒𞥐𞥐𞥙⹁ 𞤮 𞤴𞤤𞤼𞤭 𞤘𞤭𞤲𞤫⹁ 𞤸𞤢𞤪𞤭 𞤤𞤢𞥄𞤥𞤩𞤫 𞤩𞤫𞤲 𞤩𞤫𞤲 𞤣𞤵𞤽𞤭𞤲𞤢𞤲𞤢𞥄𞤤𞤭 𞤥𞤮 𞤢𞤪𞤼𞤵𞤺𞤮𞤤 𞤼𞤢𞤦𞤭𞤼𞤢 𞤘𞤭𞤲𞤫. 𞤑𞤢𞤲𞤳𞤮 𞤲𞤮𞤲⹁ 𞤸𞤢𞤪𞤭 𞤮 𞤬𞤢𞥄𞤤𞤢𞤲𞤮𞥅𞤥𞤢 𞤢𞤪𞤼𞤵𞤣𞤫 𞤺𞤭𞤦𞤭 𞤮 𞤲𞤣𞤭𞤳𞥆𞤭. 𞤏𞤢𞤯𞤭𞥅 𞤣𞤵𞥅𞤩𞤭 𞤶𞤫𞥅𞤯𞤭𞤯𞤭⹁ 𞤮𞤥𞤮 𞤸𞤢𞤦𞥆𞤭𞥅 𞤻𞤢𞥄𞤱𞤫𞥅𞤣𞤫 𞤬𞤭𞥅 𞤲𞤦𞤢𞤪𞤤𞤫 𞤫 𞤰𞤫𞥅𞤩𞤤𞤫 (𞤴𞤢𞤲𞤵𞤺𞤮𞤤 𞤫 𞤪𞤫𞤱𞤩𞤫) 𞤳𞤢𞤻𞤵𞤲 𞤫 𞤥𞤵𞤼𞤭𞤲𞤺𞤮𞤤 𞤴𞤭𞤥𞤩𞤫.𞤉 𞤐𞤶𞤫𞤧𞤤𞤢𞥄𞤪𞤫⹁ 𞤳𞤢𞤲𞤳𞤮 𞤫 𞤧𞤢𞤨𞥆𞤮𞥅𞤩𞤫 𞤩𞤫 𞤮 𞤬𞤢𞤱𞤭𞤣𞤢𞥄 𞤩𞤫𞤲⹁ 𞤩𞤫 𞤤𞤢𞤲𞤣𞤭𞤼𞤫𞤼𞤫 𞤬𞤭𞥅 𞤨𞤢𞤲𞤳𞤢𞤪𞤫 𞤱𞤢𞤯𞤵𞤯𞤫 𞤻𞤢𞤤𞤲𞤣𞤫 𞥒𞥘 𞤅𞤭𞤤𞤼𞤮 𞥒𞥐𞥐𞥙. 𞤐𞤣𞤫𞤲 𞤻𞤢𞤤𞤲𞤣𞤫⹁ 𞤧𞤮𞥅𞤪𞤭𞥅𞤩𞤫 𞤥𞤢𞤳𞥆𞤮 𞤩𞤫𞤲 𞤬𞤫𞤼𞥆𞤭𞤲𞥆𞤮 𞤤𞤮𞥅𞤱𞤢𞤲𞤯𞤫 𞤯𞤵𞥅𞤯𞤵𞤯𞤫 𞤫 𞤴𞤭𞤥𞤩𞤫 𞤥𞤮𞥅𞤩𞤭𞤲𞤮𞥅𞤩𞤫 𞤳𞤢 𞤊𞤭𞤶𞤭𞤪𞤣𞤫 𞤃𞤵𞤤𞥆𞤫𞤪𞤫 𞤁𞤭𞤳𞤧𞤭𞤲 – 𞤑𞤮𞤲𞤢𞥄𞤳𞤭𞤪𞤭 𞤲𞤺𞤢𞤥 𞤩𞤢𞤲𞤺𞤭𞤲𞤢𞤲𞤺𞤮𞤤 𞤥𞤮 𞤱𞤮𞤲𞤣𞤫𞤥𞤢 𞤩𞤫 𞤴𞤭𞤯𞤢𞥄 𞤴𞤮 𞤮 𞤣𞤢𞤪𞤮 𞤬𞤭𞥅 𞤤𞤢𞥄𞤥𞤵 𞤘𞤭𞤲𞤫. 𞤳𞤮 𞤩𞤢𞤣𞤲𞤭 𞤴𞤭𞤥𞤩𞤫 𞥒𞥐𞥐 𞤱𞤢𞤪𞤢𞤲𞤮 𞤲𞤣𞤫𞤲 𞤻𞤢𞤤𞤲𞤣𞤫.𞤘𞤭𞤤𞤢 𞤯𞤫𞤲 𞤨𞤢𞤲𞤳𞤢𞤪𞤫 𞤱𞤢𞤯𞤭⹁ 𞤁𞤢𞤣𞤭𞤧 𞤶𞤢𞤩𞤢𞥄𞤤𞤭 𞤹𞤭𞤪𞥆𞤢𞥄𞤣𞤫 𞤱𞤮𞤲𞤣𞤫𞤥𞤢 𞤳𞤮 𞤫 𞤬𞤫𞤱𞤶𞤮𞥅𞤪𞤫 𞤥𞤢𞤳𞥆𞤮 𞤱𞤢𞤤𞥆𞤢 𞤴𞤢𞤥𞤭𞤪𞤮𞥅𞤪𞤫 𞤥𞤢𞤳𞥆𞤮 𞤴𞤭𞤥𞤩𞤫 𞤩𞤫𞤲 𞤱𞤢𞤪𞤭𞤪𞤢𞥄. 𞤌 𞤱𞤭𞤴𞤭𞥅𞤲𞤮 𞤧𞤢𞤺𞤮 𞤥𞤢𞤳𞥆𞤮 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤱𞤢𞤯𞤢𞤴𞤲𞤮 𞤺𞤭𞤦𞤭 𞤤𞤢𞤱⹁ 𞤬𞤭𞥅 𞤲𞤮 𞤼𞤵𞥅𞤥𞤫 𞤯𞤫𞤲 𞤭𞤱𞤭𞤪𞤢 𞤸𞤮𞥅𞤪𞤫 𞤥𞤢𞤳𞥆𞤮 𞤸𞤫𞤩𞤢 𞤲𞤮 𞤮 𞤪𞤵𞤼𞥆𞤮𞤪𞤢 𞤘𞤭𞤲𞤫.𞤊𞤭𞥅 𞤳𞤢𞤤𞤢 𞤬𞤫𞤱𞤲𞤣𞤮 𞤮 𞤯𞤢𞤩𞥆𞤢𞤴𞤲𞤮 𞤤𞤢𞥄𞤥𞤵⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤮𞤣𞤵𞤲𞤮 𞤤𞤫𞤼𞥆𞤵𞤺𞤮𞤤 𞤬𞤢𞤺𞥆𞤭𞤼𞤭𞤲𞤮𞥅𞤩𞤫 𞤨𞤢𞤲𞤳𞤢𞤪𞤫 𞤯𞤫𞤲 𞤻𞤢𞤤𞤲𞤣 𞥒𞥘 𞤅𞤭𞥅𞤤𞤼𞤮 𞥒𞥐𞥐𞥙⹁ 𞤩𞤢𞤴 𞤮 𞤤𞤢𞥄𞤥𞤭𞤳𞤫⹁ 𞤮 𞤶𞤢𞤩𞤢𞥄𞤤𞤭 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤤𞤢𞥄𞤼𞤮𞥅. 𞤌 𞤱𞤮𞤲𞤭 𞤫 𞤸𞤵𞥅𞤱𞤼𞤮𞤪𞤺𞤮𞤤 𞤁𞤢𞤣𞤭𞤧 𞤬𞤭𞥅 𞤲𞤮 𞤮 𞤥𞤵𞤤𞤼𞤭𞤪𞤢 𞤴𞤭𞤥𞤩𞤫 𞤮𞤲 𞤯𞤮𞤲 𞤩𞤫𞤲.


𞤀𞤲𞤺𞤢𞤤 𞤬𞤢𞥄𞤤𞤫 𞤴𞤮 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫 𞤱𞤢𞤯𞤵 𞤱𞤮𞤲𞤭𞥅 𞤧𞤢𞤦𞤵 𞤸𞤢𞥄 𞤯𞤵𞤯𞤵𞤩𞤫 𞤲𞤮 𞤤𞤢𞤲𞤣𞤮𞤲𞥋𞤣𞤭𞤪𞤣𞤫 𞤧𞤮 𞤼𞤢𞤱𞤭𞥅 𞤱𞤮𞤲𞤢𞥄 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤮𞤲𞤵𞤲𞤮𞥅 𞤩𞤢𞥄𞤱𞤮 𞤫 𞤴𞤫𞥅𞤧𞤮 𞤥𞤢𞤧𞤭𞥅𞤦𞤮 𞤲𞤺𞤮𞤲 𞤳𞤢 𞤬𞤭𞤶𞤭𞤪𞤣𞤫 𞤬𞤭𞥅 𞤲𞤮 𞤁𞤢𞤣𞤭𞤧 𞤭𞤱𞤭𞤪𞤢 𞤳𞤢 𞤤𞤢𞥄𞤥𞤵.𞤐𞤮 𞤢𞤲𞤣𞤢𞤲𞤮𞥅 𞤱𞤮𞤲𞤣𞤫𞤥𞤢 𞤧𞤭 𞤳𞤮 𞤁𞤢𞤣𞤭𞤧 𞤬𞤫𞤱𞤶𞤵𞤲𞤮𞥅 𞤬𞤭𞥅 𞤅𞤵𞤩𞤮 𞤲𞤺𞤮𞤲 𞥒𞥐𞥑𞥐⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤤𞤢𞥄𞤥𞤮𞤼𞤢𞤲𞤮𞥅𞤳𞤮 𞤘𞤭𞤲𞤫.


𞤐𞤮 𞤱𞤮𞤲𞤭𞤪𞤭 𞤱𞤮𞥅⹁ 𞤢𞤪𞤥𞤢 𞤲𞤣𞤫 𞤺𞤮𞥅𞤲𞤺𞤢 𞤳𞤢𞤲 𞤬𞤫𞥅𞤻𞤭 𞤫 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫 𞤯𞤮𞤮 𞤧𞤭 𞤱𞤮𞤲𞤢𞥄 𞤸𞤢𞤪𞤢 𞤩𞤫𞥅 𞤤𞤢𞥄𞤥𞤭𞥅𞤩𞤫 𞤯𞤮𞥅 𞤳𞤢𞤣𞤭 𞤲𞤮 𞤬𞤢𞥄𞤤𞤢𞥄 𞤩𞤢𞥄𞤪𞤮𞤣𞤫 𞤁𞤢𞤣𞤭𞤧 𞤲𞤮 𞤩𞤫 𞤸𞤫𞤩𞤼𞤭𞤪𞤢 𞤴𞤭𞤥𞤩𞤫 𞤤𞤫𞤴-𞤬𞤭𞤼𞤢𞥄𞤪𞤫 𞤘𞤭𞤲𞤫 𞤩𞤫𞤲. 𞤅𞤢𞤦𞤵𞤲𞤢 𞤤𞤢𞤥𞥆𞤭𞥅 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫 𞤫 𞤴𞤭𞤥𞤩𞤫 𞤘𞤭𞤲𞤫 𞤩𞤫𞤲.𞤑𞤮𞤲𞤮 𞤲𞤮 𞤸𞤫𞤯𞤮𞤲𞥋𞤣𞤭𞤪𞤢𞥄.
𞤑𞤮 𞤒𞤵𞤪𞤥𞤭 𞤲𞤮 𞤸𞤫𞤩𞤭 𞤶𞤵𞥅𞤤𞤩𞤫 𞤩𞤫𞤲.


𞤖𞤢𞤲𞤣𞤫 𞤫 𞤀𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥒𞥖 𞤅𞤭𞥅𞤤𞤼𞤮 𞥒𞥐𞥒𞥒⹁ 𞤰𞤫𞤱𞤤𞤮𞥅𞤶𞤫 𞤥𞤢𞤱𞤯𞤫 𞤯𞤫𞤲 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤲𞤮 𞤫𞤱𞤭𞥅 𞤬𞤢𞥄𞤼𞤵𞤲𞤣𞤫 𞤒𞤵𞥅𞤧𞤵𞤬 𞤀𞤤 𞤗𞤢𞤪𞤣𞤢𞥄𞤱𞤭𞤴.


𞤌𞥅 𞤳𞤮 𞤷𞤫𞤪𞤲𞤮𞥅𞤶𞤮 𞤋𞤧𞤤𞤢𞥄𞤥 𞤼𞤫𞤣𞥆𞤵𞤯𞤮⹁ 𞤼𞤮𞥅𞤱𞤵𞤯𞤮 𞤺𞤢𞤲𞤣𞤢𞤤⹁ 𞤱𞤭𞤲𞤣𞤵𞤯𞤮 𞤩𞤵𞤪𞤭 𞤣𞤫𞤬𞤼𞤫 𞤼𞤫𞥅𞤥𞤫𞤯𞥆𞤫. 𞤑𞤮 𞤣𞤵𞥅𞤩𞤭 𞥙𞥖 𞤮 𞤬𞤫𞤰𞥆𞤭𞤲𞤭𞤪𞤭 𞤸𞤢𞤲𞤣𞤫…
𞤒𞤮 𞤀𞤤𞤤𞤢 𞤱𞤢𞤯𞤵 𞤢𞤤𞤶𞤢𞤲𞥆𞤢 𞤬𞤭𞤪𞤣𞤢𞤱𞤧𞤭 𞤱𞤫𞥅𞤪𞤣𞤫 𞤱𞤢𞤳𞥆𞤮.


𞤖𞤮𞤥𞤦𞤮 𞤱𞤮𞤲𞤭 𞤁𞤮𞤬𞤼𞤮𞥅𞤪 𞤒𞤵𞥅𞤧𞤵𞤬 𞤀𞤤 𞤗𞤢𞤪𞤣𞤢𞥄𞤱𞤭𞥅 ؟


𞤀𞤤 𞤗𞤢𞤪𞤣𞤢𞤱𞤭𞥅 𞤳𞤮 𞤫 𞤤𞤫𞤧𞤣𞤭 𞤃𞤭𞤧𞤪𞤢 (𞤉𞤶𞤭𞤨𞤼) 𞤮 𞤶𞤭𞤦𞤭𞤲𞤢𞥄 ⹁ 𞤻𞤢𞤤𞤲𞤣𞤫 𞥙 𞤅𞤭𞥅𞤤𞤼𞤮 𞥑𞥙𞥒𞥖 𞤫 𞤸𞤮𞤯𞤮 𞤭𞤲𞥆𞤫𞤼𞤫𞥅𞤲𞤺𞤮 𞤅𞤢𞤬𞤼 𞤚𞤵𞤪𞤢𞥄𞤦 𞤲𞤣𞤫𞤪 𞤺𞤮𞤥𞤲𞤢𞤼𞤫𞥅𞤪𞤭 𞤝𞤢𞤪𞤦𞤭𞤴𞤢. 𞤚𞤢𞤱𞤭 𞤥𞤢𞤱𞤩𞤫 𞤥𞤢𞤳𞥆𞤮 𞤲𞤮 𞤩𞤭𞤯𞤼𞤭𞤪𞤢𞤲𞤮𞥅 𞤬𞤮𞤼𞤢. 𞤑𞤢 𞤮 𞤼𞤭𞤥𞥆𞤭𞤲𞤼𞤢 𞤯𞤮𞤲 𞤣𞤵𞥅𞤩𞤭 𞤯𞤭𞤯𞤭⹁ 𞤄𞤢𞥄𞤦𞤢 𞤱𞤢𞤳𞥆𞤮 𞤬𞤫𞤰𞥆𞤭𞤲𞤭. 𞤐𞤣𞤫𞤲⹁ 𞤦𞤢𞤨𞥆𞤢 𞤱𞤢𞤳𞥆𞤮 𞤬𞤢𞤱𞤼𞤭𞥅 𞤲𞤫𞥅𞤣𞤭 𞤱𞤢𞤳𞥆𞤮.


𞤌 𞤤𞤢𞥄𞤼𞤭𞤲𞤮 𞤲𞤫𞤯𞥆𞤮 𞤬𞤫𞤪𞤢𞥄𞤯𞤮 𞤬𞤮𞤼𞤢. 𞤐𞤣𞤫 𞤮 𞤸𞤫𞤩𞤢𞥄𞤴𞤲𞤮𞥅 𞤣𞤵𞥅𞤩𞤭 𞤶𞤫𞥅𞤲𞤢𞤴𞤭⹁ 𞤼𞤢𞤱𞤭 𞤮 𞤸𞤵𞤲𞤶𞤭𞤳𞤫 𞤀𞤤𞤹𞤵𞤪𞥇𞤢𞥄𞤲𞤢𞥄𞤪𞤫 𞤲𞤣𞤫𞤲 𞤬𞤮𞤨. 𞤘𞤮𞤪𞤫𞥅𞤶𞤮 𞤱𞤢𞤳𞥆𞤮 𞤸𞤢𞤴 𞤺𞤮𞥅𞤼𞤮 𞤱𞤮𞤲𞤢𞥄𞤤𞤭 𞤴𞤫𞥅𞤧𞤮 𞤱𞤢𞤳𞥆𞤮 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤸𞤭𞤤𞥆𞤢-𞤣𞤵𞤯𞤢𞤤. 𞤖𞤢𞤴 𞤷𞤫𞤪𞤲𞤮𞥅𞤩𞤫 𞤶𞤢𞤲𞤺𞤭𞤲𞤢𞤴𞤲𞤮𞥅𞤩𞤫 𞤥𞤮 𞤩𞤫𞤲 𞤧𞤵𞥅𞤧𞤢𞤼𞤢𞥄𞤲𞤮 𞤥𞤮 𞤫 𞤺𞤢𞤲𞤣𞤢𞤤. 𞤑𞤮 𞤤𞤢𞤱 𞤮 𞤬𞤵𞤯𞥆𞤭 𞤱𞤢𞤤𞥆𞤭𞤬𞤢𞥄𞤣𞤫 𞤣𞤫𞤬𞤼𞤫.


𞤀𞤤 𞤗𞤢𞤪𞤣𞤢𞤱𞤭𞤴 𞤲𞤮 𞤱𞤮𞤲𞤣𞤵𞤲𞤮𞥅 𞤫 𞤻𞤢𞥄𞤲𞤣𞤫 𞤬𞤮𞤼𞤢 𞤬𞤭𞥅 𞤣𞤢𞤪𞤼𞤢𞤲𞤢𞤺𞤮𞤤 𞤭𞤧𞤤𞤢𞥄𞤥 𞤫 𞤶𞤮𞤶𞥆𞤢𞤤𞤫 𞤤𞤮𞤭𞤲𞤢𞥄𞤩𞤫 𞤩𞤫𞤲. 𞤑𞤮 𞤯𞤵𞤲 𞤱𞤮𞤲𞥆𞤮𞥅 𞤧𞤢𞤦𞤵 𞤮 𞤪𞤢𞤯𞤫𞥅𞤣𞤫 𞤮 𞤧𞤢𞤧𞤭𞤲𞤫𞥅 𞤫 𞤤𞤫𞤧𞤣𞤭 𞤱𞤢𞤳𞥆𞤮 𞤃𞤭𞤧𞤪𞤢. 𞤇𞤢𞥄𞤴𞤼𞤭 𞤮 𞤸𞤢𞤩𞤭𞤣𞤭𞥅 𞤫 𞤤𞤢𞥄𞤥𞤵 𞤃𞤭𞤧𞤪𞤢 𞤲𞤺𞤵𞤲⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥑⹁ 𞤮 𞤴𞤢𞤸𞤭 𞤮 𞤬𞤢𞥄𞤦𞤼𞤭𞤲𞤮𞤴𞤭𞥅 𞤑𞤢𞤼𞤢𞤪. 𞤂𞤢𞥄𞤥𞤵 𞤑𞤢𞤼𞤢𞤪 𞤲𞤺𞤵𞤲 𞤱𞤫𞥅𞤪𞤲𞤭𞤪𞤭 𞤥𞤮 𞤸𞤮𞥅𞤪𞤫 𞤧𞤢𞤪𞤼𞤭 𞤧𞤭 𞤮 𞤱𞤮𞤲𞤢𞤴 𞤼𞤮𞤲⹁ 𞤮 𞤽𞤭𞤻𞤢𞤼𞤢𞥄 𞤤𞤢𞥄𞤥𞤵 𞤑𞤢𞤼𞤢𞤪 𞤲𞤺𞤵𞤲…


𞤐𞤣𞤫 𞤼𞤢𞤱𞤵𞤲𞤮𞥅⹁ 𞤀𞤤𞤶𞤢𞥁𞤭𞥅𞤪𞤢⹁ 𞤰𞤫𞤱𞤤𞤮𞤱𞤢𞤤 𞤩𞤵𞤪𞤲𞤺𞤢𞤤 𞤥𞤢𞤱𞤲𞤵𞤣𞤫 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤳𞤮 𞤑𞤢𞤼𞤢𞤪 𞤱𞤮𞤲𞤭⹁ 𞤯𞤵𞤲 𞤵𞤣𞥆𞤭𞤼𞤢𞤲𞤭 𞤥𞤮 𞤦𞤮𞤤𞤭 𞤥𞤢𞤱𞤯𞤭 𞤬𞤭𞥅 𞤩𞤢𞤥𞤼𞤭𞤪𞤺𞤮𞤤 𞤭𞤧𞤤𞤢𞥄𞤥 𞤶𞤫𞤱𞤼𞤫 𞤸𞤭𞤼𞥆𞤵𞤯𞤫⹁ 𞤫 𞤣𞤢𞤪𞤢𞤲𞤢𞤺𞤮𞤤 𞤬𞤭𞥅 𞤶𞤮𞤶𞥆𞤢𞤤𞤫 𞤤𞤮𞤭𞤲𞤢𞥄𞤩𞤫 𞤩𞤫𞤲. 𞤈𞤫𞤬𞤦𞤭𞤪𞥆𞤫 𞤳𞤢𞤤𞤢 𞤮 𞤱𞤢𞤯𞤢𞤴𞤲𞤮 𞤴𞤫𞤱𞤼𞤫𞤪𞤫 𞤱𞤢𞤤𞥆𞤢 𞤧𞤢𞤪𞤰𞤮 𞤸𞤮𞥅𞤪𞤫 𞤀𞤤𞤶𞤢𞥁𞤭𞥅𞤪𞤢. 𞤑𞤮 𞤲𞤺𞤮𞤲 𞤧𞤢𞤪𞤰𞤮 𞤩𞤵𞤪𞤫𞤼𞤫𞤲𞤮𞥅 𞤲𞤣𞤢𞥄𞤪𞤫𞥅𞤣𞤫 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤼𞤫𞤲𞤼𞤭𞤲𞤭𞥅 𞤱𞤮𞤲𞤢𞤲𞤣𞤫 𞤶𞤵𞥅𞤤𞤩𞤫 𞤩𞤫𞤲…


𞤌𞥅 𞤷𞤫𞤪𞤲𞤮𞥅𞤶𞤮 𞤳𞤮 𞤱𞤢𞤳𞥆𞤭𞤤𞤭𞤲𞤮𞥅𞤯𞤮 𞤬𞤮𞤼𞤢 𞤲𞤮𞤲 𞤳𞤢 𞤺𞤢𞤲𞤣𞤢𞤤. 𞤁𞤫𞤬𞤼𞤫𞤪𞤫 𞤲𞤣𞤫 𞤮 𞤱𞤭𞤲𞤣𞤭 𞤲𞤣𞤫𞤲 𞤬𞤭𞥅 𞤣𞤮𞤬𞤼𞤮𞤪𞤢𞥄𞤳𞤵 𞤱𞤢𞤳𞥆𞤮 𞤲𞤺𞤵𞤲⹁ 𞤸𞤢𞥄 𞤲𞤭𞥅 𞤱𞤢 𞤥𞤢𞤴𞤪𞤫 𞤸𞤫𞤩𞤢𞥄𞤳𞤭. 𞤐𞤣𞤫 𞤶𞤢𞤲𞤺𞤫𞤼𞤫 𞤫 𞤳𞤢𞤤𞤢 𞤸𞤭𞤤𞥆𞤢-𞤣𞤵𞤯𞤢𞤤 𞤭𞤧𞤤𞤢𞥄𞤥. 𞤑𞤮 𞤳𞤢𞤴𞤪𞤫 𞤱𞤭𞤴𞤫𞤼𞤫𞥅 𞤊𞤢𞤤𞤼𞤭𞤲𞤳𞤮𞤱𞤢𞤤 𞤤𞤢𞤩𞥆𞤭𞤲𞤢𞤴𞤲𞤣𞤭 𞤲𞤣𞤭𞤲 (𞤊𞤭𞤹𞤸𞤵 𞤢𞥁𞥆𞤢𞤳𞤢𞥄𞤼𞤭)…𞤐𞤮 𞤶𞤫𞤴𞤢𞥄 𞤫 𞤳𞤮 𞤯𞤵𞤯𞥆𞤭𞤲𞤭 𞤣𞤫𞤬𞤼𞤫 𞤱𞤢𞤳𞥆𞤮 𞤯𞤫𞤲⹁ 𞤼𞤢𞤱𞤵𞤣𞤫 𞤯𞤵𞥅𞤯𞤵𞤩𞤫 𞤶𞤮𞥅𞤥𞤭𞤪𞤢𞥄𞤩𞤫 𞤶𞤢𞤱𞤤𞤫 𞤩𞤫𞤲 𞤫 𞤤𞤢𞥄𞤥𞤩𞤫 𞤶𞤵𞥅𞤤𞤩𞤫 𞤬𞤮𞤣𞤵𞤲𞤮 𞤥𞤮 𞤼𞤢𞤥𞤦𞤭𞤼𞤢𞤺𞤮𞤤 𞤳𞤢𞤤𞤢 𞤣𞤫𞤬𞤼𞤫𞤪𞤫 𞤲𞤣𞤫 𞤮 𞤱𞤭𞤲𞤣𞤭.


𞤌𞥅 𞤷𞤫𞤪𞤲𞤮𞥅𞤶𞤮 𞤤𞤢𞥄𞤼𞤭𞤲𞤮 𞤳𞤵𞤤𞤮 𞤘𞤫𞤲𞤮 𞤮𞤲 𞤬𞤮𞤼𞤢 𞤲𞤮𞤲. 𞤅𞤢𞤦𞤵 𞤯𞤵𞤥⹁ 𞤮𞤥𞤮 𞤱𞤮𞤲𞤣𞤵𞤲𞤮𞥅 𞤫 𞤥𞤭𞤪𞤭𞤲 𞤬𞤮𞤼𞤢. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤮𞤥𞤮 𞤴𞤭𞤯𞤢𞤲𞤮𞥅 𞤬𞤮𞤼𞤢 𞤳𞤢 𞤤𞤫𞤧𞤯𞤫 𞤶𞤵𞥅𞤤𞤩𞤫 𞤩𞤫𞤲 𞤼𞤫𞤲𞤼𞤭𞤲𞤭𞥅 𞤸𞤫𞤣𞥆𞤫 𞤀𞤬𞤪𞤭𞤳.


𞤖𞤢𞤪𞤭 𞤥𞤭𞤲 𞤫 𞤸𞤮𞥅𞤪𞤫 𞤢𞤥⹁ 𞤳𞤢𞤤𞤢 𞤣𞤫𞤬𞤼𞤫𞤪𞤫 𞤱𞤢𞤳𞥆𞤮 𞤲𞤣𞤫 𞤥𞤭 𞤴𞤭𞤭⹁ 𞤥𞤭 𞤧𞤮𞥅𞤣𞤢𞤴𞤲𞤮 𞤺𞤭𞤤𞤢 𞤲𞤣𞤫 𞤥𞤭 𞤢𞤲𞤣𞤵𞤲𞤮𞥅 𞤬𞤭𞥅 𞤱𞤢𞤳𞥆𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥑. 𞤃𞤭 𞤶𞤢𞤲𞤺𞤭𞥅 𞤶𞤵𞤲𞤺𞤮 𞤱𞤢𞤳𞥆𞤮 𞤳𞤮 𞤯𞤵𞥅𞤯𞤭. 
𞤐𞤮 𞤶𞤫𞤴𞤢𞥄 𞤫 𞤶𞤫𞤱𞤼𞤫 𞤱𞤢𞤳𞥆𞤮 𞤯𞤫𞤲 :“𞤚𞤭𞤥𞥆𞤵𞤺𞤮𞤤 𞤺𞤢𞤲𞤣𞤢𞤤 𞤺𞤢𞤲𞤣𞤮 𞤳𞤮 𞤱𞤭𞤴𞤵𞤺𞤮𞤤 𞤮𞤲𞤼𞤭𞤺𞤭 𞤥𞤭 𞤺𞤫𞤤𞤢𞥄𞤳𞤭 𞤲𞤺𞤢𞥄𞤤 𞤰𞤢𞤥𞤢𞤤 𞤯𞤮𞥅”“𞤒𞤫𞤣𞥆𞤢𞤼𞤢𞥄 𞤱𞤮𞥅𞤣𞤫𞤺𞤮𞤤 𞤘𞤫𞤲𞤮 𞤮𞤲 𞤧𞤭 𞤱𞤮𞤲𞤢𞥄 𞤬𞤢𞤲𞤼𞤵𞤯𞤮 𞤥𞤢𞤶𞥆𞤫𞤪𞤫”


𞤐𞤮 𞤱𞤮𞥅𞤣𞤭 𞤦𞤵𞤴 𞤳𞤮 𞤱𞤭𞤲𞤣𞤫𞥅 𞤬𞤭𞥅 𞤮𞥅 𞤷𞤫𞤪𞤲𞤮𞥅𞤶𞤮. 𞤑𞤢𞤤𞤢 𞤸𞤵𞤥𞤨𞤢𞥄𞤯𞤮 𞤬𞤭𞥅 𞤱𞤢𞤳𞥆𞤮 𞤮 𞤴𞤢𞤸𞤢𞤴 𞤳𞤢 𞤒𞤵𞥅𞤼𞤵𞤦𞤵 𞤮 𞤱𞤭𞤲𞤣𞤢 ( الشريعة و الحياة للقرضاوي).


𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤷𞤫𞤪𞤲𞤮𞥅𞤶𞤮 𞤥𞤢𞤱𞤯𞤮 𞤥𞤮 𞤢𞤤𞤢𞥄 𞤢𞤴𞤩𞤫⹁ 𞤱𞤮𞥅𞤣𞤢𞥄𞤳𞤢 𞤳𞤢 𞤤𞤫𞤴𞤣𞤭 𞤯𞤮𞥅⹁ 𞤮𞤥𞤮 𞤥𞤢𞤪𞤲𞤮𞥅 𞤢𞤴𞤩𞤫 𞤯𞤵𞥅𞤯𞤵𞤩𞤫. 𞤌 𞤼𞤮𞤽𞤢𞤲𞤢𞤲𞤮 𞤸𞤫𞤱𞤼𞤵𞤺𞤮𞤤 𞤫 𞤤𞤫𞤧𞤯𞤫 𞤯𞤵𞥅𞤯𞤵𞤯𞤫 𞤳𞤢𞤣𞤭. 𞤏𞤢𞤲𞤮 𞤤𞤫𞤧𞤣𞤭 𞤱𞤢𞤳𞥆𞤮 𞤲𞤣𞤭𞤲 𞤃𞤭𞤧𞤪𞤢⹁ 𞤫 𞤤𞤫𞤧𞤣𞤭 𞤀𞤥𞤫𞤪𞤭𞤳 𞤲𞤣𞤭𞤲 𞤫 𞤤𞤫𞤧𞤣𞤭 𞤬𞤢𞤪𞤢𞤲𞤧𞤭 𞤲𞤣𞤭𞤲…


𞤉 𞤴𞤫𞤱𞤼𞤫𞤪𞤫 𞤱𞤢𞤳𞥆𞤮 𞤺𞤮𞥅⹁ 𞤮 𞤱𞤭𞤴𞤵𞤲𞤮 𞤮𞤥𞤮 𞤩𞤢𞤪𞤭𞤲’𞤣𞤮𞥅 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵 𞤀𞤥𞤫𞤪𞤭𞤳 𞤐𞤣𞤵𞤲 : “𞤃𞤭 𞤴𞤫𞤼𞥆𞤭𞥅 𞤀𞤤𞤤𞤢 𞤸𞤢𞤯𞤵𞤯𞤮 𞤤𞤢𞤥 𞤸𞤫𞤱𞤼𞤮𞤴𞤺𞤮𞤤 𞤳𞤢 𞤧𞤵𞥅𞤣𞤵 𞤧𞤮𞤩𞤵𞤲𞥋𞤣𞤵⹁ 𞤮 𞤲𞤫𞤱𞤲𞤢𞤲𞤭 𞤤𞤢𞤥 𞤸𞤫𞤱𞤼𞤮𞤴𞤺𞤮𞤤 𞤳𞤢 𞤧𞤵𞥅𞤣𞤵 𞤥𞤢𞤳𞥆𞤮 𞤑𞤢𞥄𞤦𞤢𞥄𞤪𞤵 𞤤𞤢𞥄𞤩𞤵𞤲𞥋𞤣𞤵”.


𞤅𞤭 𞤼𞤢𞤱𞤭𞥅⹁ 𞤱𞤢𞤲𞤮 𞤢𞤤𞤥𞤢𞥄𞤥𞤭𞥅𞤩𞤫 𞤩𞤫𞤲 𞤲𞤢𞤴𞤮 (𞤃𞤢𞥄𞤤𞤭𞤳⹁ 𞤢𞤸𞤥𞤢𞤣𞤵⹁ 𞤢𞤦𞤵𞥅-𞤸𞤢𞤲𞤭𞥅𞤬𞤢⹁ 𞥃𞤢𞥄𞤬𞤢𞤭𞤴) 𞤲𞤮 𞤸𞤫𞤩𞤮𞤼𞤮𞤲𞤮𞥅 𞤫 𞤲𞤺𞤵𞥅 𞤶𞤢𞤥𞤢𞥄𞤲𞤵 𞤯𞤮𞥅⹁ 𞤸𞤢𞤪𞤢𞤴𞤲𞤮 𞤳𞤮 𞤁𞤮𞤬𞤼𞤮𞥅𞤪 𞤒𞤵𞥅𞤧𞤵𞤬 𞤀𞤤 𞤗𞤢𞤪𞤣𞤢𞥄𞤱𞤭𞥅 𞤴𞤮 𞤀𞤤𞤤𞤢𞤸 𞤸𞤭𞤲𞥆𞤮 𞤥𞤮 𞤌 𞤴𞤢𞥄𞤬𞤮𞥅⹁ 𞤌 𞤱𞤢𞤯𞤢 𞤢𞤤𞤶𞤢𞤲𞥆𞤢 𞤬𞤭𞤪𞤣𞤢𞤱𞤧𞤭 𞤱𞤫𞥅𞤪𞤣𞤫 𞤱𞤢𞤳𞥆𞤮.


𞤑𞤮 𞤑𞤢𞤼𞤢𞤪 𞤱𞤮𞤲𞤭 𞤧𞤢𞤳𞥆𞤭𞤼𞤮𞥅𞤣𞤫 𞤲𞤺𞤵𞥅𞤪𞤲𞤣𞤢𞤥 𞤀𞤤 𞤗𞤢𞤪𞤣𞤢𞤱𞤭𞤴 𞤯𞤢𞤥. 𞤑𞤮 𞤯𞤮𞤲 𞤮 𞤱𞤵𞥅𞤪𞤭𞤣𞤭 𞤫 𞤩𞤫𞤴𞤲𞤺𞤵𞥅𞤪𞤫 𞤱𞤢𞤳𞥆𞤮 𞤲𞤣𞤫𞤲. 𞤌𞤥𞤮 𞤢𞤷𞥆𞤭 𞤩𞤭𞤩𞥆𞤫 𞤪𞤫𞤱𞤩𞤫 𞤲𞤢𞤴𞤮 𞤫 𞤩𞤭𞤩𞥆𞤫 𞤱𞤮𞤪𞤩𞤫 𞤼𞤢𞤼𞤮. 
𞤑𞤮 𞤫 𞤬𞤫𞤣𞥆𞤫 𞤃𞤵𞤧𞤭𞤣𞤢𞤤 𞤃𞤵𞤧𞤤𞤭𞤥𞤢𞥄𞤩𞤫 𞤩𞤫𞤲 (𞤋𞤿𞤱𞤢𞥄𞤲𞤵𞤤 𞤃𞤵𞤧𞤤𞤭𞤥𞤭𞥅𞤲) 𞤮 𞤼𞤢𞤱𞤢𞤲𞤮𞥅. 𞤌𞤥𞤮 𞤱𞤮𞤲𞤢𞤲𞥆𞤮𞥅 𞤳𞤢𞤣𞤭 𞤃𞤵𞤪𞤼𞤮 𞤅𞤫𞥅𞤯𞤼𞤮 𞤀𞥄𞤪𞤢𞤦𞤵 𞤲𞤺𞤮𞤲


𞤑𞤵𞤯𞤮𞤤 𞤶𞤢𞤲𞤺𞤲𞤢𞥄𞤳𞤵𞥅𞤶𞤮 𞤷𞤫𞤪𞤲𞤮𞥅𞤶𞤮 𞤬𞤫𞤰𞥆𞤭𞤲𞤯𞤮 𞤮𞤲:𞤀𞤅𞥆𞤋𞤁𞥆𞤋𞥅𞤗𞤓 𞤊𞤓𞥅𞤚𞤀𞤐𞤑𞤉 𞤔𞤀𞤂𞥆𞤌.


𞤃𞤓𞤖𞤀𞤃𞥆𞤉𞤁 𞤀𞤂𞤋𞥅 𞤄𞤀𞥄⹁ 𞤨𞤵𞤤𞥆𞤮 𞤂𞤢𞤦𞤭𞤪𞤭𞤴𞤢


𞤂𞤢𞤦𞤭𞤪𞤭𞤴𞤢 𞤳𞤮 𞤤𞤫𞤴𞤣𞤭 𞤶𞤫𞤴𞤢𞥄𞤣𞤭 𞤫 𞤸𞤭𞤪𞤲𞤢𞥄𞤺𞤫 𞤀𞤬𞤪𞤭𞤳.


𞤉 𞤲𞤣𞤫𞤪 𞤲𞤣𞤭𞥅 𞤤𞤫𞤴𞤣𞤭⹁ 𞤧𞤮 𞤼𞤢𞤱𞤭𞥅 𞤱𞤮𞤲𞤢𞥄 𞤢 𞤶𞤮𞤺𞤭𞥅𞤯𞤮 𞤳𞤢𞤴𞤣𞤭𞥅𞤪𞤭 𞤥𞤢𞤩𞥆𞤫 𞤲𞤣𞤭𞤲⹁ 𞤸𞤮𞤤𞥆𞤵𞤲’𞤣𞤭 𞤱𞤮𞤲𞤣𞤫𞤥𞤢 𞤳𞤮 𞤢 𞤩𞤭𞥅-𞤤𞤫𞤴𞤣𞤭𞥅𞤶𞤮⹁ 𞤸𞤢𞤴 𞤧𞤭 𞤳𞤮 𞤢 𞤶𞤭𞤦𞤭𞤲𞤢𞤲𞤣𞤫 𞤖𞤭𞤪𞤲𞤢 𞤀𞤬𞤪𞤭𞤳⹁ 𞤢 𞤯𞤢𞤩𞥆𞤢𞤴 𞤳𞤢𞤴𞤣𞤭 𞤬𞤭𞥅 𞤲𞤮 𞤺𞤮𞤤𞥆𞤭𞤪𞤢𞥄 𞤫 𞤲𞤮 𞤱𞤵𞥅𞤪𞤭𞤪𞤢𞥄 𞤼𞤮𞤲 𞤫 𞤩𞤵𞥅𞤩𞤼𞤵. 𞤑𞤮𞤲𞤮 𞤲𞤮𞤲⹁ 𞤸𞤫𞤲𞤣𞤢𞤺𞤮𞤤 𞤲𞤣𞤭𞤲 𞤳𞤢𞤴𞤣𞤭𞥅𞤪𞤭𞥅 (𞤨𞤫𞤪𞤥𞤭𞤼) 𞤲𞤮 𞤱𞤮𞤲𞤣𞤭 𞤫 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫 𞤱𞤮𞤲𞤢𞤲𞤣𞤫 𞤆𞤵𞤤𞥆𞤮.𞤩𞤢𞥄𞤱𞤮 𞤯𞤮𞥅 𞤲𞤵𞤲⹁ 𞤧𞤮 𞤼𞤢𞤱𞤭𞥅 𞤥𞤢𞤱𞤩𞤫 𞤥𞤢𞥄 𞤩𞤫𞤲 𞤳𞤮 𞤢𞤪𞤵𞤩𞤫 𞤂𞤢𞤦𞤭𞤪𞤭𞤴𞤢⹁ 𞤳𞤮𞤲𞤮 𞤢𞤲 𞤳𞤮 𞤯𞤮𞤲 𞤶𞤭𞤦𞤭𞤲𞤢𞤯𞤢𞥄⹁ 𞤢 𞤸𞤢𞤦𞥆𞤮𞤼𞤮𞤲𞤮 𞤸𞤢𞥄 𞤸𞤫𞤩𞤢𞥄 𞤣𞤵𞥅𞤩𞤭 𞥑𞥘 𞤧𞤭 𞤤𞤢𞤲𞤣𞤮𞤯𞤢𞥄 𞤳𞤢𞤴𞤣𞤭 𞤤𞤫𞤴𞤣𞤭 𞤲𞤣𞤭𞤲. 𞤔𞤮𞥅𞤲𞤭 𞤳𞤢𞤴⹁ 𞤫 𞤤𞤫𞤴 𞤧𞤢𞤪𞤭𞤴𞤢𞤱𞤮𞤤 𞤸𞤫𞤧𞤮𞤤 𞤲𞤺𞤮𞤤⹁ 𞤳𞤢𞤤𞤢 𞤩𞤭𞤯𞥆𞤮 𞤶𞤭𞤦𞤭𞤲𞤢𞥄𞤯𞤮 𞤲𞤣𞤫𞤪 𞤂𞤢𞤦𞤭𞤪𞤭𞤴𞤢 𞤳𞤮 𞤫 𞤩𞤭𞤩𞥆𞤫 𞤂𞤢𞤦𞤭𞤪𞤭𞤴𞤢 𞤮 𞤤𞤭𞤥𞤼𞤫𞤼𞤫𞥅. 𞤖𞤢𞤪𞤢𞤴 𞤮𞤲𞤼𞤭𞤺𞤭 𞤲𞤮 𞤲𞤫𞤱𞤭𞤲𞤢𞤲𞤢𞥄 𞤸𞤫𞤩𞤵𞤺𞤮𞤤 𞤳𞤢𞤴𞤣𞤭 𞤤𞤫𞤴𞤣𞤭 𞤲𞤣𞤭𞤲.𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤲𞤮 𞤼𞤢𞤱𞤢𞥄 𞤫 𞤧𞤢𞤪𞤭𞤴𞤢𞥄𞤶𞤭 𞤁𞤫𞤐𞤘𞤂𞤢𞤖𞤀 (ECOWAS – CEDEAO)⹁ 𞤱𞤢𞤯𞥆𞤭𞤲𞤺𞤮𞤤 𞤣𞤮𞤱 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳 𞤯𞤫𞤲 𞤴𞤮 𞤯𞤫 𞤲𞤫𞤱𞤭𞤲𞤢𞤲 𞤳𞤢𞤤𞤢 𞤸𞤭𞤪𞤲𞤢-𞤢𞤬𞤪𞤭𞤳𞤲𞤢𞥄𞤶𞤮 𞤴𞤭𞥅𞤤𞤢𞤺𞤮𞤤 𞤥𞤢𞤤𞥆𞤢 𞤼𞤢𞤦𞤭𞤼𞤵𞤺𞤵𞤤 𞤲𞤮𞤳𞥆𞤵 𞤳𞤢𞤤𞤢 𞤳𞤢 𞤮 𞤴𞤭𞤯𞤭 𞤫 𞤲𞤣𞤫𞤪 𞤸𞤭𞤪𞤲𞤢 𞤀𞤬𞤪𞤭𞤳. 𞤐𞤮 𞤴𞤵𞤪𞤥𞤭𞤲𞤭 𞤲𞤣𞤫 𞤼𞤢𞤱𞤵𞤲𞤮𞥅 𞤯𞤭𞥅 𞤧𞤢𞤪𞤭𞤴𞤢𞥄𞤶𞤭 𞤢𞤤𞤢𞥄𞤳𞤢 𞤻𞤭𞥅𞤩𞤲𞤫𞥅𞤣𞤫. 𞤏𞤢𞥄𞤧𞤫𞥅𞤣𞤫 𞤻𞤭𞥅𞤩𞤲𞤫𞥅𞤣𞤫 𞤯𞤭𞥅 𞤧𞤢𞤪𞤭𞤴𞤢𞥄𞤶𞤭 𞤲𞤮 𞤢𞤣𞥆𞤢𞤲𞤭 𞤊𞤵𞤤𞤩𞤫 𞤩𞤫𞤲 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫.𞤐𞤮 𞤢𞤲𞤣𞤭𞤪𞤯𞤮𞤲 𞤲𞤮𞤲⹁ 𞤊𞤵𞤤𞤩𞤫 𞤲𞤮 𞤶𞤢𞥄𞤤𞤭𞥅 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫 𞤼𞤫𞤲𞤼𞤭𞤲𞤭𞥅 𞤫 𞤲𞤣𞤫𞤪 𞤖𞤭𞤪𞤲𞤢 𞤳𞤢𞤻𞤵𞤲 𞤫 𞤷𞤢𞤳𞤢 𞤀𞤊𞤪𞤭𞤳. 𞤂𞤢𞤦𞤭𞤪𞤭𞤴𞤢 𞤲𞤮 𞤼𞤢𞤱𞤢𞥄 𞤫 𞤤𞤫𞤴𞤯𞤫 𞤖𞤭𞤪𞤲𞤢 𞤀𞤬𞤪𞤭𞤳 𞤳𞤢 𞤊𞤵𞤤𞤩𞤫 𞤼𞤢𞤱𞤫𞤼𞤫𞥅 𞤺𞤭𞤦𞤭 𞤲𞤫𞥅𞤩𞤭𞥅. 𞤉 𞤨𞤫𞤰𞥆𞤮𞤤 𞤤𞤫𞤴𞤣𞤭 𞤂𞤢𞤦𞤭𞤪𞤭𞤴𞤢 𞤲𞤣𞤭𞤲⹁ 𞤲𞤮 𞤢𞤲𞤣𞤢𞥄 𞤱𞤮𞤲𞤣𞤫𞤥𞤢 𞤊𞤵𞤤𞤩𞤫 𞤲𞤮 𞤼𞤢𞤱𞤢𞥄 𞤫 𞤢𞤣𞤭𞥅𞤩𞤫 𞤢𞤪𞤵𞤣𞤫 𞤂𞤢𞤦𞤭𞤪𞤭𞤴𞤢 𞤬𞤭𞥅 𞤳𞤢𞤤𞤢 𞤱𞤮𞤲𞤢𞥄 𞤯𞤵𞤥 𞤱𞤮𞤲𞤢𞥄 𞤶𞤢𞤲𞤺𞤭𞤲𞤫𞥅𞤣𞤫 𞤳𞤢 𞤣𞤵𞤯𞤫. 𞤊𞤵𞤤𞤩𞤫 𞤤𞤭𞤥𞤼𞤢𞥄𞤳𞤢 𞤫 𞤤𞤫𞤰𞥆𞤭 𞤧𞤢𞤨𞥆𞤮𞤴-𞤫-𞤶𞤫𞥅𞤺𞤮𞤮 𞤤𞤢𞤧𞤤𞤭𞤴𞤢𞤲𞤳𞤮𞥅𞤶𞤭 𞤂𞤢𞤦𞤭𞤪𞤭𞤴𞤢 𞤯𞤭𞤲. 𞤉 𞤸𞤭𞤲𞤤𞤫⹁ 𞤊𞤵𞤤𞤩𞤫 𞤩𞤫𞤲 𞤲𞤮 𞤼𞤢𞤱𞤢𞥄 𞤫 𞤢𞤣𞤭𞥅𞤩𞤫 𞤩𞤫𞤲 𞤢𞤪𞤵𞤣𞤫 𞤂𞤢𞤦𞤫𞤪𞤭𞤴𞤢. 𞤖𞤢𞤴 𞤊𞤵𞤤𞤩𞤫 𞤲𞤮 𞤼𞤢𞤱𞤢𞤲𞤮𞥅 𞤳𞤢𞤣𞤭 𞤫 𞤩𞤢𞤤𞤫𞥅𞤩𞤫 𞤢𞤪𞤵𞤲𞤮𞥅𞤩𞤫 𞤱𞤢𞤤𞥆𞤢 𞤢𞤪𞤼𞤭𞤪𞤢𞤲𞤮𞥅𞤩𞤫 𞤩𞤫𞤲 𞤭𞤼𞥆𞤢𞥄 𞤀𞤥𞤫𞤪𞤭𞤳 𞤬𞤫𞤱𞤲𞤣𞤮 𞤂𞤢𞤦𞤫𞤪𞤭𞤴𞤢 𞤧𞤭𞤲𞤷𞤫𞤼𞤫𞥅. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤆𞤪𞤫𞤲𞤧 𞤢𞤦𞤣𞤵𞤪𞥆𞤢𞥄𞤸𞤢𞤥𞤢𞥄𞤲.𞤑𞤮𞤲𞤮 𞤸𞤢𞤲𞤣𞤫 𞤊𞤵𞤤𞤩𞤫 𞤩𞤫𞤲 𞤲𞤮 𞤱𞤢𞤯𞤢𞥄 𞤶𞤢𞤲𞤢𞤲𞤩𞤫 𞤫 𞤲𞤣𞤫𞤪 𞤂𞤢𞤦𞤭𞤪𞤭𞤴𞤢. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤭𞤩𞤫 𞤼𞤢𞤥𞤨𞤭𞤲𞤫𞥅𞤣𞤫⹁ 𞤸𞤭𞤩𞤫 𞤼𞤮𞥅𞤻𞤫𞥅𞤣𞤫. 𞤑𞤮 𞤳𞤢𞤥𞤩𞤫 𞤼𞤵𞤲 𞤤𞤢𞤲𞤣𞤫𞤼𞤫𞥅 𞤴𞤮 𞤸𞤮𞤤𞥆𞤵 𞤳𞤢𞤴𞤣𞤭. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤢𞤴 𞤧𞤭 𞤬𞤵𞤤𞤩𞤫 𞤩𞤫𞤲 𞤸𞤮𞤤𞥆𞤭𞥅 𞤳𞤢𞤴𞤣𞤭⹁ 𞤯𞤵𞤥 𞤸𞤢𞤯𞤢𞤼𞤢𞥄 𞤩𞤫 𞤲𞤢𞤲𞤺𞤫𞥅𞤣𞤫 𞤫 𞤧𞤮𞤳𞤫𞥅𞤣𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤊𞤵𞤤𞤩𞤫 𞤩𞤫𞤲 𞤲𞤮 𞤱𞤭𞤳𞥆𞤢𞥄⹁ 𞤲𞤮 𞤴𞤢𞤱𞤢𞥄 𞤬𞤮𞤼𞤢. 𞤊𞤵𞤤𞤩𞤫 𞤬𞤮𞤨 𞤲𞤮 𞤱𞤢𞤯𞥆𞤭𞤲𞤢𞥄 𞤰𞤫𞤼𞥆𞤵𞤺𞤮𞤤 𞤳𞤢𞤴𞤣𞤭 𞤼𞤮𞥅𞤤𞤮𞤪𞤲𞤣𞤭 𞤱𞤢𞤤𞥆𞤢 𞤣𞤵𞤽𞤭𞤲𞤮𞤤 𞤦𞤫𞥅𞤪𞤮 (𞤧𞤫𞤧𞤵𞤪) 𞤸𞤢𞤴 𞤧𞤭 𞤼𞤢𞤱𞤭𞥅 𞤳𞤮 𞤂𞤢𞤦𞤭𞤪𞤭𞤴𞤢 𞤮𞤲𞤼𞤭𞤺𞤭 𞤶𞤭𞤦𞤭𞤲𞤢𞥄. 𞤑𞤮 𞤲𞤣𞤫 𞤮 𞤸𞤢𞥄𞤩𞤵𞤲𞤮𞥅 𞤯𞤫𞥅 𞤷𞤢𞤯𞤫𞥅𞤤𞤫 𞤫 𞤯𞤭𞥅 𞤥𞤫𞤼𞥆𞤫𞥅𞤲𞤣𞤫𞥅𞤶𞤭 𞤳𞤮 𞤊𞤵𞤤𞤩𞤫 𞤩𞤫𞤲 𞤪𞤮𞤲𞤣𞤢𞥄 𞤂𞤢𞤦𞤭𞤪𞤭𞤴𞤢 ⹁𞤧𞤵𞤳𞤢 𞤭𞤲𞥆𞤫𞤼𞤫𞥅𞤯𞤮 𞤃𞤵𞤸𞤢𞤥𞥆𞤫𞤣 𞤀𞤤𞤭𞥅 𞤄𞤢𞥄 𞤭𞤥𞥆𞤭𞥅 𞤧𞤭𞤲𞤷𞤭 𞤣𞤫𞤲𞤼𞤢𞤤 𞤣𞤢𞤼𞤢𞤲𞤼𞤮𞥅𞤲𞤺𞤢𞤤 𞤬𞤭𞥅 𞤸𞤢𞤹𞥆𞤫𞥅𞤶𞤭 𞤊𞤵𞤤𞤩𞤫 𞤩𞤫𞤲 𞤲𞤣𞤫𞤪 𞤂𞤭𞤦𞤫𞤪𞤭𞤴𞤢. 𞤌 𞤸𞤮𞤤𞥆𞤭 𞤤𞤢𞥄𞤥𞤵 𞤲𞤺𞤵𞤲 𞤫 𞤶𞤮𞥅𞤯𞤮𞤣𞤢𞤤 𞤲𞤺𞤢𞤤⹁ 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤬𞤭𞥅 𞤮𞤲𞤼𞤭𞤺𞤭 𞤳𞤮 𞤆𞤵𞤤𞥆𞤮 𞤮 𞤱𞤢𞤯𞤭𞤪𞤼𞤫𞥅 𞤶𞤢𞤲𞤢𞤲𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤂𞤢𞤦𞤭𞤪𞤭𞤴𞤢 𞤲𞤣𞤭𞤲. 𞤌 𞤸𞤢𞥄𞤯𞤢𞥄𞤤𞤭 𞤫 𞤳𞤮𞤲𞤺𞤮𞤤 𞤼𞤵𞤲⹁ 𞤲𞤣𞤫 𞤆𞤵𞤤𞥆𞤮 𞤲𞤢𞤲𞤺𞤢𞥄 𞤱𞤮𞥅⹁ 𞤮 𞤣𞤢𞤪𞤮𞤼𞤮 𞤸𞤢𞥄 𞤮𞤲𞤼𞤭𞤺𞤭 𞤢𞤷𞥆𞤭𞤼𞤫𞥅⹁ 𞤬𞤮𞤼𞤭 𞤮𞤲𞤼𞤭𞤺𞤭 𞤳𞤮 𞤥𞤢𞤱𞤯𞤮 𞤥𞤢𞤤𞥆𞤢 𞤧𞤵𞤳𞤢⹁ 𞤬𞤮𞤼𞤭 𞤳𞤮 𞤺𞤮𞤪𞤳𞤮 𞤥𞤢𞥄 𞤳𞤮 𞤣𞤫𞤦𞥆𞤮.𞤌 𞤱𞤢𞤯𞤼𞤭 𞤳𞤢𞤣𞤭 𞤴𞤢𞤤𞤼𞤭𞤲𞤺𞤮𞤤 𞤯𞤮𞤱𞤤𞤭 𞤳𞤢 𞤲𞤶𞤵𞤩𞥆𞤵𞤤𞤭 𞤶𞤮𞤳𞥆𞤮𞤣𞤭𞤪𞤫 𞤬𞤭𞥅 𞤬𞤭𞤲𞤣𞤭𞤲𞤺𞤮𞤤 𞤴𞤭𞤥𞤩𞤫 𞤩𞤫𞤲⹁ 𞤩𞤢𞤲𞤺𞤭𞤲𞤢 𞤼𞤮𞥅𞤻𞤫 𞤱𞤮𞤲𞤵𞤯𞤫 𞤸𞤮𞥅𞤪𞤫 𞤊𞤵𞤤𞤩𞤫 𞤩𞤫𞤲 𞤫 𞤲𞤣𞤫𞤪 𞤤𞤫𞤴𞤣𞤭 𞤂𞤢𞤦𞤭𞤪𞤭𞤴𞤢 𞤲𞤣𞤭𞤲. 𞤌 𞤲𞤮𞤣𞥆𞤢 𞤳𞤢𞤣𞤭 𞤳𞤢 𞤳𞤭𞤦𞤭𞤪𞤯𞤫 (𞤪𞤢𞤶𞤮𞥅𞤶𞤭) 𞤼𞤵𞤥𞤮 𞤳𞤢𞤤𞤢 𞤲𞤣𞤫 𞤆𞤵𞤤𞥆𞤮 𞤲𞤢𞤲𞤺𞤢𞥄 𞤸𞤢𞤪𞤢 𞤮𞤲𞤼𞤭𞤺𞤭 𞤦𞤮𞤲𞥆𞤢𞥄. 𞤍𞤵𞤥 𞤧𞤢𞤦𞤭𞤲𞤢 𞤮𞤲𞤼𞤭𞤺𞤭 𞤢𞤷𞥆𞤭𞤼𞤫𞥅𞤣𞤫. 𞤐𞤣𞤫𞤲 𞤼𞤵𞤥𞤢⹁ 𞤒𞤭𞥅𞤤𞤭𞤪𞤣𞤫 𞤖𞤢𞤤𞤬𞤭𞤲𞤢𞥄𞤣𞤫 𞤬𞤭𞥅 𞤲𞤢𞥄𞤼𞤮 𞤂𞤢𞤦𞤭𞤪𞤭𞤴𞤢 (𞤋𞤥𞤭𞤺𞤢𞤪𞤢𞤧𞤭𞤮𞤲) 𞤼𞤮𞤽𞤢𞤲𞤭 𞤥𞤮 𞤱𞤢𞤯𞤵𞤺𞤮𞤤 𞤯𞤮𞤱𞤤𞤭 𞤳𞤢 𞤸𞤢𞤳𞤼𞤭𞤧𞤵. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤥𞤮 𞤣𞤵𞥅𞤥𞤢𞤺𞤮𞤤 𞤫 𞤺𞤮𞤤𞥆𞤫 𞤯𞤫 𞤮 𞤶𞤮𞤳𞥆𞤭 𞤯𞤫𞤲.𞤇𞤢𞥄𞤴𞤼𞤭 𞤩𞤫 𞤢𞤲𞤣𞤭𞥅 𞤱𞤮𞤲𞤣𞤫𞤥𞤢 𞤃𞤵𞤸𞥆𞤢𞤥𞤫𞤣 𞤀𞤤𞤭𞥅 𞤄𞤢𞥄 𞤲𞤮 𞤬𞤭𞤲𞤣𞤭𞤲𞤣𞤫 𞤴𞤭𞤥𞤩𞤫 𞤩𞤫𞤲⹁ 𞤮𞤥𞤮 𞤣𞤢𞤪𞤭𞥅 𞤣𞤢𞤪𞤼𞤢𞤲𞤭𞥅 𞤊𞤵𞤤𞤩𞤫 𞤩𞤫𞤲⹁ 𞤩𞤫 𞤲𞤢𞤲𞤺𞤭 𞤥𞤮⹁ 𞤩𞤫 𞤲𞤢𞤩𞤭𞤪𞤭 𞤥𞤮 𞤅𞤢𞤪𞤤𞤮𞤲 𞤬𞤭𞥅 𞤳𞤢𞤤𞤢 𞤱𞤮𞤲𞤢𞥄 𞤼𞤮𞤲 𞤮 𞤶𞤫𞤴𞤭𞤪𞤢𞥄⹁ 𞤮 𞤢𞤲𞤣𞤢𞥄 𞤼𞤮𞤲 𞤳𞤢𞤣𞤭.𞤐𞤣𞤫 𞤼𞤢𞤱𞤵𞤲𞤮𞥅 𞤮 𞤶𞤮𞤺𞤢𞥄𞤳𞤭 𞤳𞤢𞤴𞤣𞤭 𞤅𞤢𞤪𞤤𞤮𞤲 𞤸𞤢𞤴 𞤱𞤮𞥅𞤼𞤭𞤪𞤭⹁ 𞤮 𞤴𞤫𞥅𞤼𞤭𞥅 𞤳𞤵𞥅𞤩𞤲𞤮𞥅𞤩𞤫 𞤧𞤢𞤪𞤤𞤮𞤲𞤢𞥄𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤳𞤮 𞤂𞤢𞤦𞤭𞤪𞤭𞤴𞤢 𞤮 𞤸𞤫𞤩𞤢𞥄 𞤮 𞤥𞤢𞤱𞤲𞤭⹁ 𞤳𞤮 𞤼𞤮𞤲 𞤳𞤢𞤣𞤭 𞤮 𞤶𞤢𞤲𞤺𞤭. 𞤌 𞤢𞤲𞤣𞤢𞥄 𞤸𞤢𞤴 𞤲𞤮𞤳𞥆𞤵 𞤧𞤭 𞤱𞤮𞤲𞤢𞥄 𞤂𞤢𞤦𞤭𞤪𞤭𞤴𞤢. 𞤐𞤣𞤫𞤲 𞤧𞤢𞤴⹁ 𞤮 𞤲𞤢𞤩𞤼𞤭𞤼𞤢𞥄 𞤂𞤢𞤦𞤭𞤪𞤭𞤴𞤢. 𞤊𞤭𞥅 𞤲𞤮𞤲 𞤮 𞤢𞤷𞥆𞤭𞤼𞤢𞥄𞤥𞤢⹁ 𞤸𞤢𞥄 𞤶𞤮𞥅𞤲𞤭 𞤻𞤢𞥄𞤱𞤮𞥅𞤪𞤫 𞤲𞤣𞤫 𞤮 𞤬𞤢𞤱𞤢𞥄 𞤲𞤣𞤫𞤲 𞤤𞤢𞤲𞥆𞤢𞥄𞤤𞤭.𞤃𞤵𞤸𞤢𞤥𞥆𞤫𞤣 𞤀𞤤𞤭𞥅 𞤤𞤫 𞤦𞤮𞤲𞥆𞤢𞥄⹁ 𞤱𞤵𞤶𞥆𞤢𞥄⹁ 𞤮 𞤶𞤢𞤺𞥆𞤭𞤼𞤢𞥄 𞤧𞤢𞤪𞤭𞤴𞤢 𞤤𞤫𞤴𞤣𞤭 𞤂𞤢𞤦𞤪𞤭𞤴𞤢 𞤲𞤣𞤭𞤲. 𞤑𞤮 𞤩𞤫 𞤷𞤵𞤳𞥆𞤮𞤪𞤭 𞤥𞤮⹁ 𞤳𞤮 𞤬𞤭𞥅 𞤳𞤮 𞤮 𞤣𞤢𞤪𞤢𞤲𞤭𞥅 𞤳𞤮𞤲 𞤸𞤢𞤹𞥆𞤫𞥅𞤶𞤭 𞤊𞤵𞤤𞤩𞤫 𞤩𞤫𞤲⹁ 𞤬𞤭𞥅 𞤲𞤮 𞤼𞤮𞥅𞤻𞤫 𞤯𞤫𞤲 𞤢𞤷𞥆𞤭𞤪𞤢 𞤸𞤮𞥅𞤪𞤫 𞤥𞤢𞤩𞥆𞤫 𞤫 𞤲𞤮 𞤆𞤵𞤤𞥆𞤮 𞤳𞤢𞤤𞤢 𞤸𞤫𞤩𞤼𞤭𞤪𞤢 𞤸𞤮𞥅𞤪𞤫 𞤥𞤵𞤵𞤲 𞤲𞤣𞤫𞤪 𞤂𞤢𞤦𞤭𞤪𞤭𞤴𞤢.𞤊𞤵𞤤𞤩𞤫 𞤩𞤫𞤲 𞤫 𞤳𞤢𞤤𞤢 𞤲𞤫𞤯𞥆𞤮 𞤢𞤻𞤵𞤯𞤮 𞤼𞤮𞥅𞤻𞤫 𞤫 𞤱𞤭𞤳𞥆𞤫𞥅𞤣𞤫⹁ 𞤼𞤮𞤪𞤢𞥄𞤥𞤢 𞤱𞤢𞤤𞥆𞤭𞤼𞤢𞤺𞤮𞤤 𞤃𞤮𞤸𞤢𞤥𞥆𞤫𞤣 𞤀𞤤𞤭𞥅 𞤫 𞤲𞤺𞤮𞥅 𞤶𞤭𞤨𞥆𞤭𞤪𞤮 𞤲𞤺𞤮 𞤮 𞤱𞤮𞤲𞤭 𞤫 𞤥𞤵𞤵𞤲. 𞤒𞤮 𞤀𞤤𞤤𞤢 𞤱𞤢𞤤𞥆𞤵 𞤥𞤮 𞤮 𞤬𞤮𞥅𞤤𞤢.𞤍𞤫𞥅 𞤷𞤢𞤯𞤫𞥅𞤤𞤫 𞤯𞤫 𞤊𞤵𞤤𞤩𞤫 𞤩𞤫𞤲 𞤪𞤮𞤲𞤣𞤭𞥅 𞤂𞤢𞤦𞤭𞤪𞤭𞤴𞤢⹁ 𞤳𞤮 𞤱𞤢 𞤯𞤫𞤲 𞤩𞤫 𞤪𞤮𞤲𞤣𞤭𞥅 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫 𞤲𞤣𞤫𞤪 𞤖𞤭𞤪𞤲𞤢 𞤀𞤬𞤪𞤭𞤳. 𞤑𞤮 𞤱𞤢𞤲𞤭𞥅 𞤳𞤢𞤣𞤭 𞤩𞤫 𞤱𞤭𞤳𞥆𞤮𞤪𞤢𞥄 𞤫 𞤲𞤣𞤫𞤪 𞤳𞤫𞤴𞤣𞤭 𞤘𞤢𞤲𞤢. 𞤊𞤭𞥅 𞤳𞤢𞤤𞤢 𞤫𞤩𞤫 𞤶𞤮𞤺𞤭𞥅 𞤳𞤮𞤯𞤢𞤲𞤯𞤫 𞤯𞤫 𞤥𞤢𞥄𞤥𞤭𞤪𞤢𞥄𞤩𞤫 𞤥𞤢𞤩𞥆𞤫 𞤧𞤭𞤲𞤷𞤭 𞤢𞤣𞤮 𞤨𞤮𞤪𞤼𞤮 𞤉𞤲𞤺𞤫𞤤𞤫 𞤲𞤢𞥄𞤼𞤵𞤣𞤫 𞤘𞤢𞤲𞤢 𞤫 𞤢𞤣𞤮 𞤘𞤢𞤲𞤢 𞤧𞤭𞤲𞤷𞤫𞥅𞤣𞤫. 𞤖𞤢𞥄 𞤶𞤮𞥅𞤲𞤭 𞤸𞤫𞤩𞤵𞤺𞤮𞤤 𞤥𞤢𞤩𞥆𞤫 𞤳𞤢𞤴𞤣𞤭 𞤼𞤮𞤲 𞤲𞤮 𞤧𞤢𞤣𞤼𞤭 𞤬𞤮𞤼𞤢.𞤘𞤢𞤥𞤦𞤭𞤴𞤢 𞤳𞤢𞤣𞤭⹁ 𞤤𞤫𞤴𞤣𞤭 𞤲𞤣𞤭 𞤥𞤢𞥄𞤥𞤭𞤪𞤢𞥄𞤩𞤫 𞤊𞤵𞤤𞤩𞤫 𞤤𞤢𞥄𞤥𞤭𞤲𞤮𞥅 𞤢𞤣𞤮 𞤉𞤲𞤺𞤫𞤤𞤫𞥅𞤩𞤫 𞤩𞤫𞤲 𞤲𞤢𞥄𞤼𞤵𞤣𞤫 𞤀𞤬𞤪𞤭𞤳⹁ 𞤆𞤵𞤤𞥆𞤮 𞤩𞤵𞥅𞤩𞤼𞤭𞤲𞤢𞥄 𞤼𞤮𞤲. 𞤑𞤮 𞤳𞤢𞤥𞤩𞤫 𞤼𞤢𞤲 𞤰𞤢𞤥𞤼𞤫𞤼𞤫𞥅 𞤼𞤮𞤲 𞤳𞤢𞤴𞤣𞤭𞥅𞤪𞤭 𞤱𞤭𞤴𞤫𞥅𞤼𞤫𞥅𞤲𞤣𞤭 “𞤀𞤤𞤭𞤴𞤢𞤲𞤧”.𞤖𞤢𞤴 𞤘𞤭𞤲𞤫 𞤑𞤮𞤲𞤢𞥄𞤳𞤭𞤪𞤭⹁ 𞤤𞤫𞤴𞤣𞤭 𞤲𞤣𞤭 𞤊𞤵𞥅𞤼𞤢 𞤔𞤢𞤤𞤮𞥅 (𞤬𞤵𞤲𞤼𞤭𞤪𞤣𞤫 𞤊𞤵𞤤𞤩𞤫) 𞤼𞤢𞤱𞤢𞥄 𞤫 𞤥𞤵𞤵𞤲⹁ 𞤊𞤵𞤤𞤩𞤫 𞤩𞤫𞤲 𞤲𞤮 𞤱𞤭𞤳𞥆𞤢𞥄⹁ 𞤱𞤢𞤯𞤢𞥄 𞤶𞤢𞤲𞤢𞤲𞤩𞤫. 𞤍𞤵𞤲𞤤𞤫⹁ 𞤯𞤮𞥅 𞤳𞤢𞤣𞤭⹁ 𞤢𞤣𞤮 𞤆𞤮𞤪𞤼𞤮𞥅𞤩𞤫 𞤩𞤫𞤲 𞤲𞤢𞥄𞤼𞤵𞤣𞤫⹁ 𞤳𞤮 𞤊𞤵𞤤𞤩𞤫 𞤩𞤫𞤲 𞤤𞤢𞥄𞤥𞤭𞥅𞤲𞤮𞥅. 𞤘𞤭𞤤𞤢 𞤳𞤢 𞤣𞤮𞤱𞤪𞤭 𞤘𞤭𞤲𞤫 𞤸𞤢𞥄 𞤳𞤢 𞤬𞤮𞤲𞤺𞤮 𞤃𞤢𞥄𞤴𞤮 𞤃𞤢𞤱𞤲𞤺𞤮 𞤀𞤼𞤤𞤢𞤲𞤼𞤭𞤱𞤮𞤤⹁ 𞤳𞤮 𞤊𞤵𞥅𞤼𞤢 𞤔𞤢𞤤𞤮𞥅 𞤲𞤮𞥅𞤼𞤮𞤪𞤢𞤴𞤲𞤮𞥅⹁ 𞤶𞤮𞤥𞤢𞤴𞤲𞤮𞥅.𞤍𞤵𞤥 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤊𞤵𞤤𞤩𞤫 𞤩𞤫𞤲 𞤲𞤮 𞤸𞤢𞥄𞤲𞤭 𞤶𞤮𞤺𞤲𞤭𞤲𞥋𞤣𞤪𞤭𞤲𞤣𞤫 𞤶𞤵𞥅𞤯𞤫 𞤭𞤥𞥆𞤮𞥅 𞤣𞤢𞤪𞤮𞥅 𞤰𞤢𞤥𞤼𞤢 𞤸𞤫𞤳𞥆𞤫𞥅𞤶𞤭 𞤥𞤵𞤵𞤲. 𞤑𞤮𞤲𞤮 𞤳𞤮 𞤢𞤣𞤭𞥅 𞤳𞤮𞤲⹁ 𞤊𞤵𞤤𞤩𞤫 𞤩𞤫𞤲 𞤲𞤮 𞤸𞤢𞥄𞤲𞤭 𞤩𞤫𞤴𞤣𞤵𞤣𞤫 𞤨𞤮𞤼𞥆𞤢𞤤 𞤫 𞤶𞤮𞤺𞤲𞤭𞤲𞥋𞤣𞤭𞤪𞤢𞤤 𞤶𞤵𞥅𞤯𞤫⹁ 𞤩𞤫 𞤢𞤷𞥆𞤢 𞤩𞤢𞥄𞤪𞤮𞤪𞤺𞤮𞤤 𞤭𞤱𞤣𞤭 𞤩𞤫 𞤧𞤫𞤲𞤣𞤢 𞤸𞤢𞤳𞥆𞤵𞤲𞥋𞤣𞤫𞥅𞤶𞤭 𞤥𞤢𞤩𞥆𞤫. 𞤆𞤵𞤤𞥆𞤮 𞤬𞤮𞤨 𞤳𞤮 𞤨𞤵𞤤𞥆𞤮 𞤬𞤮𞤼𞤭 𞤳𞤮 𞤚𞤭𞤥𞤦𞤮 𞤥𞤢𞥄𞤤𞥆𞤢 𞤳𞤮 𞤚𞤭𞤥𞤦𞤭 𞤮𞤲𞤼𞤭𞤺𞤭 𞤭𞤱𞤭⹁ 𞤬𞤮𞤼𞤭 𞤳𞤢 𞤂𞤢𞤦𞤫 𞤥𞤢𞤤𞥆𞤢 𞤳𞤮 𞤀𞥄𞤣𞤢𞤥𞤢𞤱𞤢𞥄 𞤥𞤢𞥄 𞤅𞤮𞤳𞥆𞤮𞤼𞤮.𞤅𞤮 𞤊𞤵𞤤𞤩𞤫 𞤬𞤮𞤨 𞤶𞤮𞤺𞤲𞤭𞤲𞥋𞤣𞤭𞤪𞤭𞥅 𞤶𞤵𞥅𞤯𞤫⹁ 𞤸𞤢𞤴 𞤺𞤮𞥅𞤼𞤮 𞤧𞤵𞥅𞤧𞤢𞤼𞤢𞥄 𞤴𞤢𞤱𞤢𞥄𞤣𞤫 𞤩𞤫 𞤫 𞤲𞤣𞤫𞤪 𞤀𞤬𞤪𞤭𞤳. 𞤖𞤮𞥅𞤪𞤫 𞤳𞤮 𞤩𞤫 𞤯𞤵𞥅𞤯𞤭 𞤳𞤮𞤲 𞤫 𞤳𞤮 𞤩𞤫 𞤴𞤫𞤯𞤢𞥄 𞤳𞤮𞤲 𞤶𞤢𞤱𞤤𞤫⹁ 𞤸𞤢𞤲𞤣𞤫 𞤊𞤵𞤤𞤩𞤫 𞤩𞤫𞤲 𞤲𞤮 𞤤𞤢𞥄𞤥𞤭𞥅 𞤐𞤢𞤶𞤫𞤪𞤭𞤴𞤢⹁ 𞤤𞤫𞤴𞤣𞤭 𞤩𞤵𞤪𞤲𞤣𞤭 𞤤𞤫𞤴𞤯𞤫 𞤀𞤬𞤪𞤭𞤳 𞤬𞤮𞤨 𞤷𞤫𞤥𞤦𞤫 𞤫 𞤣𞤮𞥅𞤤𞤫. 𞤑𞤮 𞤊𞤵𞤤𞤩𞤫 𞤳𞤢𞤣𞤭 𞤤𞤢𞥄𞤥𞤭𞥅 𞤅𞤫𞤲𞤫𞤺𞤢𞤤⹁ 𞤘𞤢𞤥𞤦𞤭𞤴𞤢 𞤫 𞤘𞤭𞤲𞤫 𞤦𞤭𞤧𞤢𞤱𞤮𞥅. 𞤑𞤮 𞤆𞤵𞤤𞥆𞤮 𞤢𞤪𞤣𞤭𞤲𞤢𞥄 𞤸𞤮𞥅𞤪𞤫 𞤆𞤮𞤼𞥆𞤢𞤤 𞤀𞤬𞤪𞤭𞤳⹁ 𞤮𞤲 𞤳𞤮 𞤃𞤢𞤳𞤭 𞤅𞤢𞤤. 𞤑𞤮 𞤓𞤥𞤢𞤪𞤵 𞤐𞤦𞤢𞤤𞥆𞤮⹁ 𞤨𞤵𞤤𞥆𞤮 𞤳𞤢𞤣𞤭⹁ 𞤱𞤮𞤲𞤭 𞤸𞤮𞥅𞤪𞤫 𞤁𞤫𞤐𞤘𞤂𞤢𞤖𞤀. 𞤳𞤮𞤲𞤮 𞤯𞤵𞤥 𞤬𞤮𞤨 𞤢𞤤𞤢𞥄 𞤸𞤢𞤯𞤵𞤣𞤫 𞤼𞤮𞥅𞤻𞤫 𞤲𞤮 𞤫 𞤸𞤮𞥅𞤪𞤫 𞤊𞤵𞤤𞤩𞤫 𞤩𞤫𞤲 𞤧𞤢𞤦𞤵 𞤢𞤲𞤺𞤢𞤤 𞤨𞤮𞤼𞥆𞤢𞤤.𞤅𞤮 𞤊𞤵𞤤𞤩𞤫 𞤩𞤫𞤲 𞤲𞤮 𞤬𞤢𞥄𞤤𞤢𞥄 𞤸𞤫𞤩𞤼𞤵𞤣𞤫 𞤸𞤮𞥅𞤪𞤫 𞤥𞤵𞤵𞤲⹁ 𞤸𞤫𞤩𞤼𞤭𞤼𞤢 𞤼𞤫𞤣𞥆𞤵𞤲𞥋𞤺𞤢𞤤 𞤲𞤺𞤢𞤤 𞤥𞤢𞤱𞤩𞤫 𞤥𞤢𞤩𞥆𞤫 𞤱𞤮𞤲𞤣𞤵𞤲𞤮𞥅 𞤫 𞤥𞤵𞤵𞤲⹁ 𞤫𞤩𞤫 𞤸𞤢𞥄𞤲𞤭 𞤶𞤮𞤺𞤮𞤲𞥋𞤣𞤭𞤪𞤣𞤫⹁ 𞤩𞤫 𞤶𞤮𞤺𞤭𞤼𞤮𞥅 𞤨𞤭𞤲𞤫 𞤥𞤢𞤩𞥆𞤫⹁ 𞤯𞤫𞤲𞤺𞤢𞤤 𞤥𞤢𞤩𞥆𞤫 𞤫 𞤦𞤭𞤲𞤣𞤮𞤤 𞤥𞤢𞤩𞥆𞤫. 𞤉𞤲 𞤴𞤭𞤭𞥅 𞤧𞤭 𞤳𞤮 𞤶𞤢𞤱𞤣𞤭 𞤼𞤵𞤲 𞤪𞤮𞤳𞥆𞤢𞤴𞤲𞤮𞥅 𞤼𞤫𞤣𞥆𞤵𞤲𞥋𞤺𞤢𞤤 𞤫 𞤸𞤫𞤩𞤼𞤢𞥄𞤪𞤫⹁ 𞤸𞤢𞤪𞤢𞤴𞤲𞤮 𞤱𞤢 𞤊𞤵𞤤𞤩𞤫 𞤩𞤫𞤲 𞤫 𞤼𞤫𞤣𞥆𞤭𞤲𞤫𞥅𞤣𞤫 𞤢𞤤𞤢𞥄 𞤖𞤭𞤪𞤲𞤢 𞤀𞤬𞤪𞤭𞤳. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤱𞤮𞤲𞤢𞥄 𞤶𞤢𞤱𞤣𞤭 𞤼𞤢𞤲 𞤼𞤫𞤣𞥆𞤵𞤲𞥋𞤺𞤢𞤤 𞤸𞤫𞤩𞤮𞤪𞤼𞤢⹁ 𞤳𞤮 𞤯𞤵𞤥 𞤱𞤢𞤯𞤭 𞤧𞤮 𞤊𞤵𞤤𞤩𞤫 𞤲𞤮 𞤴𞤢𞤱𞤮𞤣𞤢𞥄 𞤫 𞤶𞤢𞤱𞤤𞤫 𞤥𞤢𞤩𞥆𞤫. 𞤈𞤫𞤲𞤣𞤮 𞤩𞤢𞤲𞤼𞤮𞤼𞤢𞥄𞤳𞤮 𞤩𞤢𞥄𞤱𞤮 𞤯𞤫𞤲𞤺𞤢𞤤 𞤫 𞤦𞤭𞤲𞤣𞤮𞤤.𞤐𞤣𞤫 𞤼𞤢𞤱𞤵𞤲𞤮𞥅 𞤨𞤮𞥅𞤤𞤺𞤢𞤤 𞤸𞤫𞤩𞤭𞤳𞤫 𞤱𞤮𞥅 𞤧𞤭 𞤨𞤮𞤼𞥆𞤢𞤤 𞤻𞤭𞥅𞤩𞤭𞥅⹁ 𞤲𞤺𞤢𞤤 𞤻𞤭𞥅𞤩𞤭𞥅 𞤤𞤫 𞤱𞤮𞥅 𞤧𞤭 𞤬𞤮𞤨 𞤬𞤮𞤼𞥆𞤭𞥅 𞤫 𞤳𞤮 𞤸𞤢𞤱𞤼𞤢𞥄 𞤳𞤮𞤲⹁ 𞤢𞤱𞤢 𞤊𞤵𞤤𞤩𞤫 𞤬𞤮𞤼𞥆𞤫𞥅 𞤫 𞤸𞤮𞥅𞤪𞤫 𞤯𞤫𞤲𞤺𞤢𞤤 𞤺𞤮𞥅𞤼𞤢𞤤 𞤫 𞤦𞤭𞤲𞤣𞤮𞤤 𞤺𞤮𞥅𞤼𞤮𞤤. 𞤐𞤮𞤳𞥆𞤵 𞤳𞤢𞤤𞤢 𞤳𞤢 𞤆𞤵𞤤𞥆𞤮 𞤥𞤫𞥅𞤥𞤭𞤪𞤢𞥄 𞤼𞤮𞥅𞤫⹁ 𞤴𞤮 𞤱𞤢𞤵 𞤱𞤢 𞤧𞤭 𞤳𞤮 𞤨𞤵𞤤𞥆𞤮 𞤳𞤢𞤤𞤢 𞤥𞤫𞥅𞤥𞤢𞥄.𞤑𞤵𞤯𞤮𞤤 𞤀𞤴𞥃𞤢 𞤅𞤮𞥅.𞤅𞤫𞥅𞤣𞤭𞤼𞤢𞤲𞤣𞤫 𞤀𞤦𞤣𞤵𞤤𞥆𞤢𞥄𞤸𞤭 𞤔𞤵𞤥𞤢 𞤆𞤢𞤲𞤶𞤢𞤪𞤢 𞤔𞤢𞤤𞥆𞤮
𞤖𞤢𞤲𞤳𞤭 𞤫 𞤐𞤶𞤫𞤧𞤤𞤢𞥄𞤪𞤫 (𞤢𞤤𞤢𞤪𞤦𞤢)⹁ 𞤻𞤢𞤤𞤲𞤣𞤫 𞥒𞥑 𞤅𞤭𞤤𞤼𞤮⹁ 𞤃𞤵𞤸𞤢𞤥𞥆𞤣𞤵 𞤄𞤵𞤸𞤢𞥄𞤪𞤭 ⹁ 𞤸𞤮𞥅𞤪𞤫𞥅𞤶𞤮 𞤐𞤢𞤶𞤫𞤪𞤭𞤴𞤢 𞤮𞤲 𞤽𞤭𞤻𞤵𞤲𞤮 𞤬𞤮𞤼𞤢 𞤩𞤫𞥅 𞤸𞤮𞥅𞤪𞤫𞥅𞤩𞤫 𞤬𞤫𞤰𞥆𞤭𞤲𞤼𞤭𞤲𞤢𞤴𞤩𞤫 𞤸𞤢𞤨𞥆𞤵 𞤥𞤵𞤵𞤲 𞤬𞤭𞥅 𞤲𞤮 𞤩𞤫 𞤷𞤢𞤼𞤮𞤪𞤢 𞤫 𞤤𞤢𞥄𞤥𞤵. 𞤑𞤮 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤫 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤥𞤢𞤱𞤲𞤺𞤢𞤤 𞤸𞤭𞤼𞤢𞥄𞤲𞤣𞤫𞤴𞤢𞤲𞤳𞤮𞤱𞤢𞤤 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭⹁ 𞤳𞤢 𞤴𞤭𞥅𞤤𞤭𞤪𞤣𞤫 𞤐𞤭𞤱𞤴𞤮𞤪𞤳.


𞤌 𞤬𞤮𞤣𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢⹁ 𞤧𞤵𞤩𞤮 𞤱𞤢𞤯𞤢𞤴𞤲𞤺𞤮 𞤲𞤺𞤮𞤲 𞤫 𞤤𞤫𞤱𞤪𞤵 𞤕𞤮𞤤𞤼𞤮 𞤥𞤢𞤱𞤪𞤭⹁ 𞤬𞤭𞥅 𞤶𞤮𞤯𞥆𞤭𞤲𞤺𞤮𞤤 𞤤𞤮𞤲𞤼𞤮 𞤥𞤢𞤳𞥆𞤮⹁ 𞤤𞤢𞥄𞤼𞤮𞤪𞤼𞤮 𞤸𞤮𞥅𞤪𞤫 𞤤𞤢𞥄𞤩𞤢𞤤 𞤫 𞤬𞤮𞤼𞤢𞤤.


𞤄𞤵𞤸𞤢𞥄𞤪𞤭 𞤩𞤵𞤪𞤲𞤭𞥅 𞤣𞤵𞥅𞤩𞤭 𞥗𞥙 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤶𞤫𞥅𞤲𞤢𞤴𞤭). 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥕 𞤮 𞤰𞤢𞤱𞤭 𞤸𞤮𞥅𞤪𞤫 𞤐𞤢𞤶𞤫𞤪𞤭𞤴𞤢 𞤩𞤢𞥄𞤱𞤮 𞤲𞤣𞤫 𞤮 𞤬𞤮𞥅𞤤𞤵𞤲𞤮𞥅 𞤘𞤵𞤣𞤤𞤮𞤳 𞤔𞤮𞤲𞤢𞤼𞤢𞤲 𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞥒𞥐𞥑𞥕. 𞤖𞤢𞤪𞤭 𞤤𞤫⹁ 𞤔𞤮𞤲𞤢𞤼𞤢𞤲 𞤘𞤵𞤣𞤤𞤮𞤳 𞤳𞤮 𞤸𞤢𞤨𞥆𞤵 𞤱𞤮𞥅𞤼𞤵 𞤨𞤫𞤼 𞤱𞤢𞤯𞤭 𞤫 𞤸𞤢𞤨𞥆𞤵𞥅𞤶𞤭 𞤯𞤭𞤯𞤭 𞤯𞤭 𞤣𞤮𞤧𞤼𞤫𞤪𞤫 𞤐𞤢𞤶𞤫𞤪𞤭𞤴𞤢 𞤲𞤣𞤫𞤲 𞤣𞤵𞤽𞤭𞤲𞤭.


𞤑𞤮 𞤫 𞤸𞤭𞤼𞤢𞥄𞤲𞤣𞤭 𞥑𞥙𞥙𞥙⹁ 𞤐𞤢𞤶𞤫𞤪𞤭𞤴𞤢 𞤧𞤫𞥅𞤣𞤭 𞤫 𞤤𞤢𞥄𞤥𞤵 𞤧𞤮𞥅𞤪𞤭. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤳𞤮 𞤧𞤵𞤩𞤮 𞤱𞤮𞤲𞤭 𞤳𞤮 𞤤𞤢𞥄𞤥𞤮𞤪𞤼𞤫𞥅 𞤐𞤢𞤶𞤫𞤪𞤭𞤴𞤢.


𞤍𞤵𞤥 𞤲𞤮 𞤧𞤫𞥅𞤣𞤭 𞤫 𞤤𞤢𞤴𞤯𞤫 𞤺𞤮𞥅 𞤲𞤣𞤫𞤪 𞤖𞤭𞤪𞤲𞤢 𞤀𞤬𞤪𞤭𞤳 𞤱𞤢𞤲𞤮 𞤘𞤭𞤲𞤫⹁ 𞤃𞤢𞤤𞤭 𞤫 𞤄𞤵𞤪𞤳𞤭𞤲𞤢⹁ 𞤫 𞤳𞤮 𞤱𞤢𞤴𞤭 𞤱𞤢 𞤯𞤫𞤫 𞤸𞤢𞥄 𞤕𞤢𞤣 𞤚𞤵𞤥𞤦𞤮 𞤀𞤬𞤪𞤭𞤳. 𞤉 𞤯𞤫𞥅 𞤤𞤫𞤴𞤯𞤫 𞤯𞤮𞥅 𞤬𞤮𞤨⹁ 𞤳𞤮 𞤧𞤮𞥅𞤪𞤭𞥅𞤩𞤫 𞤤𞤢𞥄𞤥𞤮𞤪𞤩𞤫 𞤬𞤮𞤤𞥆𞤵𞤪𞤵 𞤱𞤮𞤲𞤭 𞤸𞤮𞥅𞤪𞤫 𞤥𞤢𞤶𞥆𞤫.


𞤘𞤭𞤲𞤫 𞤳𞤢𞤲 ⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤺𞤫𞤪𞤣𞤢𞤲𞤮 𞤬𞤮𞤼𞤢 𞤬𞤭𞥅 𞤱𞤮𞤼𞤢 𞤮 𞤬𞤫𞤰𞥆𞤭𞤲 𞤸𞤢𞤨𞥆𞤵𞥅𞤶𞤭 𞤯𞤭𞤯𞤭 𞤯𞤭 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤱𞤢𞤤𞥆𞤢 𞤅𞤢𞤪𞤵𞤴𞤢 𞤃𞤢𞤱𞤳𞤢 𞤳𞤢𞤲 𞤣𞤵𞤽𞤭𞤲𞤭⹁ 𞤮 𞤶𞤢𞤩𞤢𞥄𞤤𞤭. 𞤌 𞤷𞤢𞤼𞤭𞥅 𞤳𞤢 𞤸𞤮𞥅𞤪𞤢𞥄𞤺𞤵 𞤩𞤢𞥄𞤱𞤮 𞤮 𞤱𞤢𞤪𞤵𞤣𞤫 𞤷𞤢𞤨𞥆𞤢𞤲𞤯𞤫 𞤷𞤢𞤨𞥆𞤢𞤲𞤯𞤫 𞤴𞤭𞤥𞤩𞤫 𞤘𞤭𞤲𞤫. 𞤑𞤮𞤲𞤮 𞤯𞤵𞤥 𞤤𞤢𞤥𞥆𞤭𞤪𞤲𞤮 𞤥𞤮 𞤨𞤢𞤪. 𞤅𞤢𞤦𞤵𞤲𞤢⹁ 𞤩𞤢𞥄𞤴𞤼𞤭 𞤧𞤮𞥅𞤪𞤭𞥅𞤩𞤫⹁ 𞤩𞤫 𞤮 𞤸𞤮𞤤𞤮𞤪𞤲𞤮𞥅 𞤩𞤫𞤲 𞤬𞤮𞤤𞥆𞤭𞥅 𞤥𞤮⹁ 𞤩𞤫 𞤶𞤭𞤲𞤣𞤭𞤲𞥆𞤮 𞤥𞤮 𞤳𞤢 𞤤𞤢𞥄𞤥𞤭𞥅𞤣𞤫 𞤑𞤮𞤲𞤢𞥄𞤳𞤭𞤪𞤭 𞤮𞤥𞤮 𞤱𞤮𞥅𞤳𞤫𞥅. 𞤍𞤵𞤲𞤤𞤫 𞤸𞤢𞤴 𞤄𞤵𞤸𞤢𞥄𞤪𞤭⹁ 𞤱𞤢𞥄𞤶𞤭𞤲𞤮 𞤥𞤮⹁ 𞤶𞤫𞥅𞤶𞤭 𞤥𞤮⹁ 𞤳𞤮𞤲𞤮 𞤮 𞤲𞤢𞤲𞤢𞤲𞤢𞥄𞤲𞤮 𞤥𞤮.


𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤄𞤵𞤸𞤢𞥄𞤪𞤭 𞤱𞤢𞤯𞤭 𞤲𞤣𞤫𞤲 𞤳𞤢 𞤶𞤮𞥅𞤲𞤣𞤫 𞤃𞤢𞤱𞤲𞤣𞤫 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭⹁ 𞤮 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 “𞤑𞤢𞤥𞤩𞤫 𞤩𞤫 𞤺𞤮𞤥𞤯𞤭𞤲𞤭𞥅 𞤧𞤫𞤲𞤢𞤴𞤫𞥅𞤴𞤢𞥄𞤺𞤢𞤤 𞤳𞤫𞥅𞤪𞤭𞤲𞤫𞥅𞤣𞤫 𞤸𞤢𞤨𞥆𞤵𞥅𞤶𞤭 𞤯𞤭𞤲. 𞤑𞤢𞤥𞤩𞤫 𞤲𞤢𞤶𞤫𞤪𞤭𞤴𞤢𞤲𞤳𞤮𞥅𞤩𞤫 𞤩𞤫𞤲⹁ 𞤩𞤫 𞤶𞤢𞤩𞤭𞥅 𞤯𞤵𞤥. 𞤃𞤫𞤲 𞤧𞤫𞥅𞤣𞤭𞤲𞤮 𞤦𞤢𞤯𞤼𞤢𞤲𞤫 𞤦𞤮𞤲𞤯𞤫 𞤦𞤢𞤯𞤼𞤭𞤲𞤯𞤫 𞤲𞤣𞤫 𞤸𞤮𞥅𞤪𞤫𞥅𞤩𞤫 𞤤𞤫𞤴𞤯𞤫 𞤺𞤮𞥅 𞤫𞤩𞥆𞤵𞤲𞤮𞥅 𞤱𞤢𞤴𞤤𞤵𞤺𞤮𞤤 𞤧𞤢𞤪𞤭𞤴𞤢𞥄𞤶𞤭 𞤤𞤫𞤴𞤣𞤭 𞤥𞤵𞤵𞤲 𞤬𞤭𞥅 𞤲𞤮 𞤩𞤫 𞤻𞤭𞥅𞤩𞤭𞤪𞤢 𞤫 𞤤𞤢𞥄𞤥𞤵.


𞤐𞤣𞤫 𞤱𞤮𞤲𞤵𞤲𞤮𞥅-𞤥𞤭 𞤂𞤢𞥄𞤥𞤯𞤮⹁ 𞤥𞤭𞤯𞤮 𞤸𞤵𞥅𞤤𞤢𞤲𞤭 𞤴𞤮 𞤲𞤣𞤮𞤲𞤣𞤭 𞤨𞤮𞥅𞤥𞤢𞥄𞤪𞤭 𞤲𞤣𞤭 𞤥𞤭 𞤢𞤲𞤣𞤭𞤼𞤭𞤪𞤮𞤴𞤼𞤫𞥅 𞤱𞤮𞤲𞤵 𞤻𞤭𞥅𞤩𞤭𞤲𞤺𞤮𞤤 𞤲𞤮 𞤧𞤵𞤩𞤮 𞤤𞤢𞥄𞤩𞤵𞤲’𞤺𞤮⹁ 𞤬𞤫𞤱𞤵𞤲’𞤺𞤮 𞤫 𞤸𞤮𞥅𞤤𞤢𞥄𞤲𞤺𞤮 𞤤𞤢𞥄𞤼𞤮𞤪𞤼𞤢 𞤐𞤢𞤶𞤫𞤪𞤭𞤴𞤢.


𞤒𞤭𞤥𞤩𞤫 𞤯𞤭𞤯𞤮 𞤴𞤢𞤱𞤼𞤭𞤲𞤩𞤫 𞤣𞤵𞥅𞤩𞤭 𞥗𞥐 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭) 𞤲𞤮 𞤲𞤢𞤲𞤺𞤮𞤲’𞤣𞤭𞤪𞤭 𞤲𞤺𞤢𞤥 𞤤𞤮𞤲𞤼𞤢𞤺𞤮𞤤 𞤥𞤮. 𞤊𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤳𞤢𞤲𞤳𞤮 𞤄𞤵𞤸𞤢𞥄𞤪𞤭𞥅 𞤢𞤲𞤣𞤭𞤪𞤢𞥄𞤲𞤣𞤫 APC⹁ 𞤢𞤪𞤣𞤭𞤲𞤭𞥅 𞤮𞥅 𞤱𞤭𞤴𞤫𞤼𞤫𞥅𞤯𞤮 𞤄𞤌𞤂𞤀 𞤀𞤖𞤃𞤉𞤁 𞤚𞤋𞤐𞤓𞤄𞤓. 𞤊𞤫𞤣𞥆𞤫 𞤤𞤵𞤲𞤣𞤭𞥅𞤲𞤣𞤫 𞤥𞤮 𞤲𞤣𞤫𞤲 (PDP) 𞤢𞤪𞤣𞤭𞤲𞤭𞥅 𞤀𞥄𞤚𞤋𞤗𞤓 𞤀𞤄𞤓𞥅𞤄𞤀𞤑𞤀𞤈.


𞤄𞤮𞤤𞤢 𞤀𞤸𞤥𞤫𞤣 𞤚𞤭𞤲𞤵𞤦𞤵 𞤳𞤮 𞤴𞤮𞥅𞤪𞤵𞤦𞤢𞥄𞤶𞤮 𞤶𞤭𞤦𞤭𞤲𞤢𞥄𞤯𞤮 𞤂𞤢𞤺𞤮𞤧. 𞤌 𞤸𞤫𞤩𞤭𞥅 𞤣𞤵𞥅𞤩𞤭 𞥗𞥐. 𞤌 𞤤𞤢𞥄𞤼𞤭𞤲𞤮 𞤺𞤮𞤦𞤭𞤲𞤢𞥄𞤶𞤮 𞤁𞤭𞥅𞤱𞤢𞤤 𞤂𞤢𞤺𞤮𞤧 𞤲𞤺𞤢𞤤 𞤺𞤭𞤤𞤢 𞥑𞥙𞥙𞥙 𞤬𞤢𞥄 𞥒𞥐𞥐𞥗. 𞤇𞤢𞥄𞤱𞤮 𞤮 𞤼𞤭𞤥𞥆𞤭𞤲𞤣𞤫 𞤶𞤢𞤲𞤺𞤣𞤫 𞤐𞤢𞤶𞤫𞤪𞤭𞤴𞤢⹁ 𞤮 𞤴𞤢𞤸𞤵𞤲𞤮 𞤀𞤥𞤫𞤪𞤭𞤳 𞤮 𞤶𞤢𞤲𞤺𞤭 𞤸𞤭𞥅𞤥𞤭𞤱𞤢𞤤 (accounting comptabilité).


𞤀𞥄𞤼𞤭𞤹𞤵 𞤀𞤦𞤵𞥅𞤦𞤢𞤳𞤢𞤪 𞤩𞤵𞤪𞤲𞤭𞥅 𞤣𞤵𞥅𞤩𞤭 𞥗𞥕 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤶𞤮𞤱𞤭). 𞤑𞤮 𞤆𞤵𞤤𞥆𞤮 𞤶𞤭𞤦𞤭𞤲𞤢𞥄𞤯𞤮 𞤀𞥄𞤣𞤢𞤥𞤢𞥄𞤱𞤢 𞤻𞤢𞤤𞤲𞤣𞤫 𞥒𞥕 𞤔𞤮𞤤𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥔𞥖 𞤫 𞤸𞤮𞤯𞤮 𞤱𞤭𞤴𞤫𞤼𞤫𞥅𞤲𞤺𞤮 𞤔𞤢𞤣𞤢 𞤶𞤫𞤴𞤢𞤲𞤮𞥅𞤲𞤺𞤮 𞤬𞤫𞤱𞤲𞤣𞤮 𞤮𞤲𞤼𞤵𞤥𞤢 𞤫 𞤑𞤢𞤥𞤢𞤪𞤵𞤲. 𞤌 𞤤𞤢𞥄𞤼𞤭𞤲𞤮 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤐𞤢𞤶𞤫𞤪𞤭𞤴𞤢 𞤬𞤫𞤱𞤲𞤣𞤮 𞤌𞤤𞤫𞤧𞤫𞤺𞤵𞤲 𞤌𞤦𞤢𞤧𞤢𞤲𞤶𞤮 𞤤𞤢𞥄𞤥𞤭𞤲𞤮𞥅. 𞤉 𞥑𞥙𞥙𞥘 𞤢𞤣𞤮 𞤮 𞤰𞤢𞤱𞤵𞤣𞤫 𞤳𞤢 𞤷𞤵𞤳𞥆𞤢𞥄𞤳𞤵⹁ 𞤮 𞤣𞤢𞤪𞤭𞤲𞤮 𞤬𞤭𞥅 𞤤𞤢𞥄𞤼𞤢𞤺𞤮𞤤 𞤘𞤮𞤦𞤭𞤲𞤢𞥄𞤶𞤮 𞤁𞤭𞥅𞤱𞤢𞤤 𞤀𞥄𞤣𞤢𞤥𞤢𞥄𞤱𞤢 𞤲𞤺𞤢𞤤. 𞤌 𞤬𞤮𞥅𞤤𞤭. 𞤑𞤮𞤲𞤮 𞤮 𞤶𞤮𞥅𞤯𞤢𞤲𞤮𞥅𞤳𞤭 𞤬𞤭 𞤱𞤮𞤲𞤵𞤺𞤮𞤤 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤮𞤲. 𞤖𞤭𞤥𞤮 𞤥𞤢𞤪𞤭 𞤩𞤭𞤩𞥆𞤫 𞥒𞥘.


𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤐𞤢𞤶𞤫𞤪𞤭𞤴𞤢 𞤲𞤮 𞤩𞤵𞤪𞤭 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤬𞤮𞤨 𞤷𞤫𞤥𞤦𞤫 𞤳𞤢 𞤲𞤺𞤢𞤤𞤵 𞤫 𞤳𞤢 𞤯𞤵𞥅𞤯𞤢𞤤 𞤴𞤭𞤥𞤩𞤫. 𞤑𞤢𞤤𞤢 𞤳𞤮 𞤬𞤫𞤰𞥆𞤭 𞤫 𞤥𞤢𞤴𞤪𞤭⹁ 𞤦𞤢𞤯𞤼𞤭𞤲𞤢𞤴 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤸𞤫𞤣𞥆𞤭𞥅𞤯𞤫 𞤯𞤫𞤲 𞤼𞤫𞤲𞤼𞤭𞤲𞤭𞥅 𞤫 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳 𞤯𞤫𞤲.
𞤃𞤀𞤑𞤋 𞤅𞤀𞤂⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲 𞤼𞤮𞤯𞥆𞤭𞤳𞤫 𞤀𞤖𞤃𞤀𞤁𞤓 𞤄𞤢𞥄 𞤳𞤮 𞤱𞤮𞤲𞤢 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤳𞤫𞤧𞤮 𞤅𞤫𞤲𞤫𞤺𞤢𞤤 𞤮𞤲 . 𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤧𞤵𞤩𞤮 𞤬𞤭𞥅 𞤧𞤢𞤪𞤮𞥅𞤩𞤫 𞤱𞤢𞤯𞤵𞤲’𞤺𞤮 𞤫 𞤤𞤫𞤱𞤪𞤵 𞤃𞤮𞤪𞤧𞤮 𞤬𞤫𞤰𞥆𞤵𞤲’𞤣𞤵.


𞤸𞤢𞤪𞤭 𞤲𞤮𞤲 𞤩𞤵𞤪𞤲𞤭𞥅 𞤣𞤵𞥅𞤩𞤭 𞤼𞤢𞤼𞤭 𞤺𞤭𞤦𞤭 𞤃𞤢𞤳𞤭 𞤅𞤢𞤤 𞤦𞤮𞤪𞤼𞤵𞤲𞤮𞥅 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤫 𞤲𞤣𞤫𞤪 𞤅𞤫𞤲𞤫𞤺𞤢𞤤. 𞤑𞤮 𞤫 𞤣𞤵𞥅𞤶𞤮 𞥒𞥐𞥑𞥙⹁ 𞤢𞤪𞤣𞤮 𞤱𞤢𞤴𞤪𞤢𞤲𞤮𞥅 𞤼𞤮𞤯𞥆𞤫𞥅𞤣𞤫 𞤬𞤫𞤱𞤲𞤣𞤮 𞤃𞤓𞤖𞤀𞤃𞥆𞤀𞤁𞤓 𞤔𞤌𞥅𞤐 𞤭𞤼𞥆𞤢𞥄. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤳𞤮 𞤃𞤀𞤑𞤋 𞤅𞤀𞤂 𞤶𞤮𞤺𞤭𞤲𞤮𞥅 𞤢𞤪𞤣𞤢𞥄𞤳𞤵 𞤲𞤺𞤵𞤲 𞤫 𞤸𞤮𞥅𞤪𞤢𞥄𞤺𞤵 𞤤𞤫𞤴𞤣𞤭 𞤲𞤣𞤭𞤲.


𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤷𞤢𞤯𞤫𞥅𞤤𞤫 𞤯𞤫𞤲 𞤬𞤫𞤰𞥆𞤭𞤼𞤭𞥅 𞤲𞤣𞤫𞤪 𞤅𞤫𞤲𞤫𞤺𞤢𞤤⹁ 𞤫 𞤸𞤭𞤲𞤤𞤫 𞤧𞤵𞤩𞤮 𞤲𞤮 𞤧𞤢𞥄𞤼𞤭𞥅 𞤫 𞥒𞥐𞥒𞥔⹁ 𞤃𞤀𞤑𞤋 𞤅𞤀𞤂 𞤼𞤢𞤱𞤭 𞤴𞤮 𞤮 𞤼𞤮𞤯𞥆𞤮 𞤀𞤪𞤣𞤮 𞤳𞤮 𞤱𞤢𞤤𞥆𞤢 𞤥𞤮 𞤪𞤮𞤲𞤣𞤢𞥄𞤣𞤫 𞤬𞤫𞤤𞤮𞥅𞤪𞤫. 𞤀𞤖𞤀𞤃𞤁𞤓 𞤄𞤀𞥄⹁ 𞤳𞤮 𞤱𞤮𞥅𞤱𞤵𞤯𞤮 𞤺𞤮𞤤𞤭𞤣𞤵𞤣𞤫 𞤫 𞤃𞤀𞤑𞤋 𞤅𞤀𞤂⹁ 𞤧𞤢𞤦𞤵𞤲𞤢 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤥𞤢𞤳𞥆𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤸𞤢𞤳𞥆𞤵𞤲’𞤣𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙 𞤫 𞥒𞥐𞥒𞥐. 𞤀𞤣𞤮 𞤯𞤵𞤥 𞤳𞤢𞤣𞤭⹁ 𞤮 𞤤𞤢𞥄𞤼𞤭𞤲𞤮 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤃𞤢𞤪𞤢𞤤.


𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤢𞤣𞤮 𞤮 𞤼𞤮𞤯𞥆𞤢𞥄𞤣𞤫 𞤥𞤮⹁ 𞤃𞤀𞤑𞤋 𞤅𞤀𞤂 𞤸𞤮𞤤𞥆𞤵𞤲𞤮 𞤱𞤮𞤲𞤣𞤫𞤥𞤢 𞤳𞤮 𞤀𞤪𞤣𞤮 𞤔𞤀𞥄𞤘𞤌𞤈𞤀𞤂 𞤳𞤫𞤧𞤮 𞤮𞤲 𞤸𞤢𞤤𞤬𞤭𞤲𞤢𞥄 𞤸𞤫𞤩𞥆𞤭𞤼𞤢𞤺𞤮𞤤 𞤲𞤮 𞤷𞤮𞤺𞥆𞤵 𞤲𞤺𞤵𞥅𞤪𞤲𞤣𞤢𞤥 𞤯𞤢𞤥 𞤅𞤫𞤲𞤫𞤺𞤢𞤤 𞤲𞤫𞤱𞤮𞤪𞤢 𞤫 𞤸𞤫𞤩𞥆𞤭𞤼𞤢𞤺𞤮𞤤 𞤬𞤭𞥅 𞤸𞤭𞤦𞥆𞤵𞤺𞤮𞤤 𞤥𞤢𞥄𞤶𞤫 𞤫 𞤶𞤮𞥅𞤤𞤭.


𞤌𞥅 𞤀𞤪𞤣𞤮 𞤳𞤫𞤧𞤮 𞤲𞤮 𞤼𞤭𞤶𞥆𞤮𞤪𞤢𞥄 𞤳𞤮 𞤯𞤵𞥅𞤯𞤭 𞤩𞤢𞥄𞤴𞤼𞤭 𞤬𞤫𞤱𞤲𞤣𞤮 𞤯𞤮𞥅 𞤣𞤢𞤱𞤪𞤮 𞤲𞤺𞤮𞤲 𞤲𞤮 𞤶𞤭𞥅𞤩𞤭𞥅 𞤥𞤮𞤰𞥆𞤢 𞤅𞤫𞤲𞤫𞤺𞤢𞤤. 𞤉 𞤴𞤮𞤲𞤼𞤫𞤪𞤫 𞤬𞤫𞤰𞥆𞤵𞤣𞤫⹁ 𞤧𞤢𞤪𞤮𞥅𞤩𞤫 𞤩𞤫𞤲 𞤵𞤳𞥆𞤮𞤲’𞤣𞤭𞤪𞤲𞤮 𞤸𞤢𞥄 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤲𞤮𞤣𞥆𞤢𞥄 𞤳𞤮 𞤸𞤫𞤰𞤢 𞤸𞤢𞤳𞥆𞤵𞤲’𞤣𞤫 𞤥𞤢𞤩𞥆𞤫.


𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤀𞤖𞤃𞤀𞤁𞤓 𞤄𞤀𞥄 𞤱𞤢𞤯𞤭⹁ 𞤮 𞤸𞤮𞤤𞥆𞤭𞥅𞤼𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤴𞤭𞤥𞤩𞤫 𞥓𞥘 𞤱𞤮𞤲𞤭 𞤫 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤. 𞤐𞤮 𞤫 𞤲𞤣𞤫𞤪 𞤩𞤫𞤲⹁ 𞤪𞤫𞤱𞤩𞤫 𞥘 𞤼𞤢𞤲.


𞤀𞤖𞤃𞤀𞤁𞤓 𞤄𞤀𞥄 𞤲𞤮 𞤼𞤢𞤱𞤢𞥄 𞤫 𞤬𞤫𞤣𞥆𞤫 𞤃𞤀𞤑𞤋 𞤅𞤀𞤂 𞤲𞤣𞤫𞤲 𞤺𞤭𞤤𞤢 𞤲𞤣𞤫 𞤧𞤭𞤲𞤷𞤢𞥄. 𞤌 𞤩𞤵𞤪𞤲𞤭𞥅 𞤣𞤵𞥅𞤩𞤭 𞥖𞥑. 𞤑𞤮 𞤁𞤢𞤳𞤢𞥄𞤪 𞤮 𞤶𞤭𞤦𞤭𞤲𞤢𞥄⹁ 𞤳𞤮 𞤯𞤮𞤲 𞤳𞤢𞤣𞤭 𞤮 𞤣𞤵𞤯𞤭𞥅. 𞤑𞤢𞤲𞤳𞤮 𞤫 𞤧𞤮𞤲𞥆𞤢 𞤥𞤢𞤳𞥆𞤮⹁ 𞤩𞤫 𞤸𞤫𞤩𞤭𞤣𞤭𞥅 𞤩𞤭𞤩𞥆𞤫 𞤼𞤢𞤼𞤮.




 
𞤏𞤭𞤲𞤣𞤢𞤲𞤣𞤫 𞤀𞤴𞥃𞤢 𞤅𞤮𞥅
𞤏𞤭𞤲𞤣𞤫𞤲 𞤔𞤢𞤲𞤺𞤫𞤲 𞤑𞤌𞤚𞤁𞤋𞤜𞤀𞥄𞤈
 
𞤉 𞤐𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥕 𞤅𞤭𞥅𞤤𞤼𞤮 𞥒𞥐𞥒𞥒⹁ 𞤚𞤋𞤃 𞤄𞤈𞤓𞤑𞤅 𞤱𞤢𞤯𞤵𞤲𞤮 𞤴𞤫𞤱𞤼𞤫𞤪𞤫 𞤼𞤮 𞤤𞤢𞥄𞤥𞤮𞤪𞤣𞤫 𞤆𞤢𞤪𞤭⹁ 𞤲𞤣𞤫𞤪 𞤊𞤢𞤪𞤢𞤲𞤧𞤭 𞤳𞤢 𞤧𞤵𞥅𞤣𞤵 𞤳𞤭𞤯𞥆𞤭𞥅𞤪𞤵 𞤃𞤵𞤲𞤣𞤮𞤤𞤭𞤲𞤺𞤢. 𞤅𞤵𞥅𞤣𞤵 𞤲𞤣𞤵 𞤶𞤢𞤤𞤦𞤫𞥅𞤲𞤣𞤭 𞤲𞤵𞤵𞤲 𞤸𞤢𞤳𞤭𞤲𞤣𞤭𞤲𞤢𞥄 𞤬𞤭𞥅 𞤴𞤮 𞤲𞤣𞤭 𞤸𞤢𞤱𞤪𞤮𞤲’𞤣𞤭𞤪 𞤫 𞤲𞤣𞤢𞤴𞤺𞤵 𞤰𞤫𞤱𞤤𞤵 𞤲𞤺𞤵𞤲.𞤍𞤮𞥅 𞤳𞤮 𞤲𞤮𞤳𞥆𞤵𞥅𞤪𞤫 𞤬𞤮𞤼𞤵𞤲’𞤣𞤭𞤪𞤲𞤣𞤫⹁ 𞤬𞤭𞤪𞤼𞤭𞥅𞤲𞤣𞤫 𞤳𞤢𞤣𞤭 𞤱𞤮𞤲𞤢𞤲𞤣𞤫 𞤴𞤭𞤥𞤩𞤫 𞥓𞥐 𞤼𞤮𞥅𞤤𞤲𞤢𞤲𞤮𞥅𞤩𞤫 𞤬𞤭𞥅 𞤶𞤫𞤲𞤼𞤢𞤺𞤮𞤤 𞤲𞤣𞤫𞥅 𞤴𞤫𞤱𞤼𞤫𞤪𞤫 𞤚𞤋𞤃 𞤄𞤈𞤓𞤑𞤅 𞤲𞤣𞤫 𞤮 𞤭𞤲𞥆𞤭 “𞤄𞤋𞤐𞤁𞤌𞤂 𞤑𞤉𞤅𞤌𞤂” 𞤲𞤺𞤮𞤤 𞤲𞤫𞤯𞥆𞤮 𞤶𞤫𞤴𞤢𞥄𞤯𞤮 𞤫 𞤤𞤫𞤻𞤮𞤤 𞤨𞤢𞤥𞤢𞤪𞤮𞤤 𞤋𞤲𞤣𞤭𞤴𞤢 𞤧𞤭𞤲𞤷𞤭. 𞤉 𞤲𞤣𞤫𞤪 𞤴𞤫𞤱𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤮 𞤩𞤢𞤲𞤺𞤭𞤲𞤮𞤪𞤭 𞤬𞤭𞥅 𞤀𞤁𞤂𞤢𞤃. 𞤃𞤮𞤴 𞤱𞤮𞤲𞤭 𞤚𞤋𞤃 𞤄𞤓𞤑𞤅؟ 𞤚𞤋𞤃 𞤄𞤈𞤓𞤑𞤅 𞤳𞤮 𞤢𞤥𞤫𞤪𞤭𞤳𞤲𞤢𞥄𞤶𞤮. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤧𞤭𞤲𞤷𞤵𞤯𞤮 𞤫 𞤢𞤪𞤣𞤭𞥅𞤯𞤮 𞤲𞤣𞤭𞥅 𞤲𞤶𞤵𞤩𞥆𞤵𞤣𞤭 𞤱𞤭𞤴𞤫𞤼𞤫𞥅𞤲𞤣𞤭 Endangered Alphabets Project 𞤲𞤣𞤭 𞤬𞤢𞥄𞤲𞤣𞤢𞥄𞤪𞤫 𞤥𞤵𞤵𞤲 𞤱𞤮𞤲𞤭 𞤱𞤵𞥅𞤪𞤲𞤭𞤼𞤭𞤪𞤺𞤮𞤤 𞤫 𞤸𞤭𞤱𞤭𞤪𞤺𞤮𞤤 𞤨𞤭𞤲𞤫 𞤧𞤫𞤩𞤭𞤼𞤭𞥅𞤯𞤫 𞤦𞤭𞤲𞤣𞤭 𞤥𞤵𞤵𞤲. 𞤌 𞤴𞤭𞥅𞤤𞤮𞤼𞤮 𞤫 𞤤𞤫𞤴𞤣𞤭 𞤲𞤣𞤭𞤲 𞤱𞤢𞤯𞤵𞤺𞤮𞤤 𞤶𞤫𞤱𞤼𞤫 𞤸𞤮𞥅𞤪𞤫 𞤲𞤢𞤬𞤮𞥅𞤶𞤫 𞤱𞤵𞥅𞤪𞤲𞤵𞤺𞤮𞤤 𞤦𞤭𞤲𞤣𞤮𞤤. 𞤑𞤮 𞤯𞤵𞤥 𞤢𞤣𞥆𞤭 𞤴𞤮 𞤫 𞤷𞤢𞥄𞤼𞤫 𞤆𞤢𞤪𞤭 𞤬𞤭𞥅 𞤱𞤢𞤯𞤵𞤺𞤮𞤤 𞤴𞤫𞤱𞤼𞤫𞤪𞤫. 𞤅𞤫𞥅𞤣𞤭𞤼𞤭𞤲𞤮 𞤲𞤣𞤫𞥅 𞤴𞤫𞤱𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫 𞤮 𞤱𞤢𞤯𞤭 𞤆𞤢𞤪𞤭⹁ 𞤅𞤮𞤲𞥆𞤢 𞤀𞤒𞤅𞤀𞤚𞤓 𞤂𞤋𞤂𞤋⹁ 𞤢𞤲𞤣𞤭𞤪𞤢𞥄𞤩𞤫 𞤐𞤉𞥅𞤐𞤉 𞤊𞤓𞥅𞤚𞤀 𞤳𞤢 𞤲𞤶𞤵𞤩𞥆𞤵𞤤𞤭 𞤶𞤮𞤳𞥆𞤮𞤲𞤣𞤭𞤪𞤢𞤤. 𞤉𞤩𞤫 𞤢𞤲𞤣𞤭𞤪𞤢𞥄 𞤱𞤢𞤳𞥆𞤭𞤤𞤢𞥄𞤪𞤫 𞤥𞤢𞤩𞥆𞤫 𞤬𞤭𞥅 𞤩𞤢𞤥𞤼𞤢𞤤 𞤀𞤁𞤂𞤢𞤃. 𞤑𞤮 𞤯𞤵𞤥 𞤱𞤢𞤯𞤭 𞤲𞤣𞤫 𞤚𞤋𞤃 𞤄𞤈𞤓𞤑𞤅 𞤺𞤢𞤴𞤲𞤵𞤲𞤮𞥅 𞤴𞤫𞤱𞤼𞤫𞤪𞤫 𞤥𞤵𞥅𞤲 𞤲𞤣𞤫𞤲⹁ 𞤮 𞤲𞤫𞤱𞤭𞤲𞤢𞤲𞤭 𞤐𞤉𞥅𞤐𞤉 𞤊𞤓𞥅𞤚𞤀 𞤩𞤫𞤴𞤣𞤵𞤺𞤮𞤤 𞤩𞤢𞤲𞤺𞤭𞤲𞤣𞤫 𞤧𞤫𞥅𞤯𞤢 𞤸𞤮𞥅𞤪𞤫 𞤦𞤭𞤲𞤣𞤫 𞤥𞤫𞥅𞤲 𞤯𞤭𞤲⹁ 𞤀𞤁𞤂𞤢𞤃.𞤇𞤫 𞤱𞤢𞤯𞤭 𞤴𞤫𞤱𞤼𞤫𞤪𞤫 𞤥𞤢𞤩𞥆𞤫 𞤸𞤮𞤤𞥆𞤵𞤺𞤮𞤤 𞤸𞤮𞤤 𞤲𞤮 𞤦𞤭𞤲𞤣𞤮𞤤 𞤀𞤁𞤂𞤢𞤃 𞤧𞤭𞤲𞤷𞤭𞤪𞤢𞥄 𞤫 𞤸𞤮𞤤 𞤳𞤢 𞤲𞤺𞤮𞤤 𞤬𞤫𞤱𞤣𞤭𞥅 𞤬𞤫𞤱𞤲𞤣𞤮 𞤸𞤢𞤲𞤣𞤫.𞤖𞤮𞤥𞤦𞤮 𞤱𞤮𞤲𞤭 𞤀𞤒𞤅𞤀𞤚𞤓 𞤂𞤋𞤂𞤋 𞤱𞤢𞤤𞥆𞤢 𞤐𞤉𞥅𞤐𞤉 𞤊𞤓𞥅𞤚𞤀؟ 𞤳𞤮 𞤩𞤫 𞤶𞤭𞤦𞤭𞤲𞤢𞤲𞤣𞤫 𞤊𞤪𞤭𞤼𞤮𞤲⹁ 𞤤𞤢𞥄𞤥𞤮𞤪𞤣𞤫 𞤅𞤢𞤪𞤤𞤮𞤲 𞤳𞤮𞤲𞤮 𞤳𞤮 𞤊𞤢𞤪𞤢𞤲𞤧𞤭 𞤫 𞤲𞤣𞤫𞤪 𞤧𞤢𞤸𞤪𞤫 𞤂𞤭𞤴𞤮𞤲 𞤩𞤫 𞤱𞤮𞤲𞤭 𞤫 𞤺𞤮𞤤𞥆𞤵𞤣𞤫 𞤬𞤫𞤱𞤲𞤣𞤮 𞤸𞤢𞤦𞤣𞤫. 𞤑𞤮 𞤩𞤫 𞤶𞤢𞤲𞤺𞤲𞤮𞥅𞤩𞤫 𞤫 𞤬𞤭𞤪𞤼𞤮𞥅𞤩𞤫 𞤲𞤢𞤲𞤼𞤭𞤲𞤢 𞤯𞤫𞤥𞤯𞤫.𞤄𞤢𞤯𞤼𞤢𞤲𞤫 𞤷𞤢𞥄𞤼𞤫𞥅𞤣𞤫 𞤥𞤢𞤩𞥆𞤫 𞤫 𞤲𞤣𞤫𞥅 𞤶𞤮𞤲𞤣𞤫 𞤥𞤢𞤱𞤲𞤣𞤫 𞤣𞤵𞤽𞤭𞤲𞤢𞤲𞤫𞥅 𞤴𞤫𞤱𞤼𞤵𞤺𞤭𞤤 𞤬𞤭𞥅 𞤀𞤁𞤂𞤢𞤃⹁ 𞤐𞤉𞥅𞤐𞤉 𞤊𞤓𞥅𞤚𞤀 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤱𞤫𞤤𞤼𞤢𞤲𞤭𞤳𞤫 𞤚𞤋𞤃 𞤄𞤈𞤓𞤑𞤅 𞤬𞤭𞥅 𞤲𞤺𞤢𞤤 𞤣𞤢𞤥𞤢𞤤 𞤲𞤺𞤢𞤤 𞤮 𞤵𞤣𞥆𞤭𞤼𞤢𞤲𞤭 𞤫𞤲. 𞤇𞤫 𞤱𞤫𞤤𞤼𞤢𞤲𞤭𞤳𞤫 𞤥𞤮 𞤳𞤢𞤣𞤭 𞤦𞤢𞤯𞤼𞤢𞤲𞤫 𞤺𞤮𞤤𞥆𞤫 𞤯𞤫 𞤮 𞤱𞤮𞤲𞤭 𞤫 𞤱𞤢𞤯𞤵𞤣𞤫 𞤬𞤭𞥅 𞤦𞤭𞤲𞤣𞤭 𞤧𞤫𞤩𞤭𞤼𞤭𞥅𞤯𞤭. 𞤇𞤫 𞤶𞤢𞥄𞤪𞤲𞤭𞥅 𞤳𞤢𞤣𞤭 𞤑𞤈𞤋𞤅𞤚𞤋𞥅⹁ 𞤧𞤮𞤲𞥆𞤢 𞤥𞤢𞤳𞥆𞤮⹁ 𞤬𞤭𞥅 𞤯𞤮𞤱𞤤𞤭 𞤯𞤭𞤲 𞤫 𞤲𞤢𞤼𞤫 𞤯𞤫𞤲. 𞤇𞤫 𞤱𞤫𞤤𞤼𞤢𞤲𞤭𞤳𞤫 𞤳𞤢𞤣𞤭 𞤐𞤀𞤈𞤑⹁ 𞤺𞤮𞤤𞥆𞤮𞥅𞤱𞤮 𞤳𞤢 𞤧𞤵𞥅𞤣𞤵 𞤳𞤭𞤯𞥆𞤮𞤪𞤣𞤵 𞤬𞤭𞥅 𞤶𞤢𞤩𞥆𞤮 𞤲𞤺𞤮 𞤮 𞤼𞤮𞥅𞤤𞤲𞤭𞤪𞤭 𞤩𞤫. 𞤉 𞤭𞤲𞤣𞤫 𞤀𞤁𞤂𞤢𞤃⹁ 𞤳𞤢𞤥𞤩𞤫 𞤳𞤢𞤣𞤭 𞤩𞤫 𞤱𞤫𞤤𞤼𞤢𞤲𞤢𞥄𞤥𞤢 𞤬𞤮𞤼𞤢⹁ 𞤩𞤫 𞤶𞤢𞥄𞤪𞤲𞤢𞥄𞤥𞤢 𞤬𞤮𞤼𞤢.
Français 
Paris, 15 octobre 2022 au Musée, Mundolingua. 10 rue servandoni 75006 Paris.La salle était sous un éclairage tamisé pour avoir une meilleure luminosité en lien avec la lumière de l’écran de la télévision.Un lieu harmonieux et convivial pour les trente convives venus écouter Tim Brookes sur sa présentation intitulée “New Script” qui portait sur un alphabet créé par un homme issu d’une minorité ethnique de l’Inde. Au cours de la présentation, il a également parler de l’alphabet africain ADLaM créé il y a un peu plus de 30 ans pour écrire le Pular, une langue parlée en Afrique de l’ouest et du centre par plus de 70 millions de personnes.En suite, il m’a donner l’occasion de parler aussi de l’alphabet d’ADLaM, sous une forme courte et simplifiée.Je remercie Tim de m’avoir donné cette occasion et pour son travail sans relâche.je remercie Kristi pour les photos et la vidéo. Enfin, je remercie Mark de nous avoir accueilli.Lilly Aissatou Neené Fouta 
Professeure de langue Pular et d’Adlam,Interprète,
Assistante Santé-Socio-Educative 
Lyon, France.
English 
Paris, October 15, 2022 at the Museum, Mundolingua. 10 rue servandoni 75006 Paris.
The room was under subdued lighting which matched very well with thebrightness of the television screen.
 A harmonious and friendly place for the thirty guests who came to listen to Tim Brookes on his presentation entitled “New Script”, which focused on an alphabet created by a man from an ethnic minority in India.
During the presentation, Tim also spoke about the African alphabet ADLaM created a little over 30 years ago to write Pular, a language spoken in West and Central Africa by more than 70 million people.
He then gave me the opportunity to also talk briefly about the ADLaM alphabet.
My regards to both Tim and Kristi for giving me this opportunity and for their tireless work, and to Kristi, thank you for the photos and the video. Finally, I thank Mark for hosting us and for the warm welcome.
 
Lilly Aissatou Neene Fouta
Pular and Adlam language teacher,
 Interpreter,
 Health-Socio-Educational Assistant
 Lyon, France.
 
𞤉𞤤𞤭𞤧𞤢𞤦𞤫𞤼 𞤯𞤭𞤯𞤥𞤮⹁ 𞤤𞤢𞥄𞤥𞤣𞤫𞤦𞥆𞤮 𞤉𞤲𞤺𞤫𞤤𞤫 𞤮𞤲 𞤬𞤫𞤰𞥆𞤭𞤲𞤭𞥅.𞤑𞤮 𞤸𞤢𞤲𞤣𞤫 𞤫 𞤲𞤢𞥄𞤧𞤢𞤲𞤣𞤫⹁ 𞤻𞤢𞤤𞤲𞤣𞤫 𞥘 𞤅𞤭𞥅𞤤𞤼𞤮 𞥒𞥐𞥒𞥒 𞤸𞤮 𞤬𞤫𞤰𞥆𞤭𞤲𞤭 𞤳𞤢 𞤧𞤢𞤸𞤪𞤫 𞤄𞤢𞤤𞤥𞤮𞤪𞤢𞤤. 𞤖𞤮 𞤬𞤫𞤰𞥆𞤭𞤲𞤭𞤪𞤭𞥅 𞤣𞤵𞥅𞤩𞤭 𞥙𞥖. 𞤑𞤮 𞤯𞤵𞤥 𞤤𞤢𞥄𞤥𞤼𞤮𞤪𞤣𞤵 𞤄𞤮𞤳𞤭𞤲𞤺𞤢𞤥 𞤆𞤢𞤤𞤢𞤧 𞤲𞤣𞤵𞤲 𞤸𞤮𞤤𞥆𞤭𞤼𞤭.


𞤑𞤮 𞤫 𞤸𞤭𞤼𞤢𞥄𞤲𞤣𞤫 𞤬𞤫𞤰𞥆𞤵𞤲’𞤣𞤫 𞤯𞤮𞥅⹁ 𞤉𞤤𞤭𞤧𞤢𞤦𞤫𞤪 𞥒 𞤬𞤵𞤯𞥆𞤭𞥅 𞤲𞤢𞤱𞤲𞤵𞤣𞤫. 𞤐𞤣𞤫 𞤸𞤮 𞤬𞤫𞤰𞥆𞤭𞤲𞤢𞤴𞤲𞤮𞥅⹁ 𞤸𞤢𞤪𞤭 𞤩𞤫𞤴𞤺𞤵𞥅𞤪𞤫 𞤸𞤢𞤳𞥆𞤮 𞤲𞤣𞤫𞤲 𞤬𞤮𞤱 𞤲𞤮 𞤱𞤮𞤲𞤣𞤭 𞤫 𞤸𞤢𞤳𞥆𞤮 .


𞤉𞤲𞤺𞤫𞤤𞤫 𞤸𞤫𞤩𞤭𞥅 𞤳𞤮 𞤴𞤵𞤪𞤥𞤭 𞤸𞤢𞤲𞤣𞤫 𞤧𞤢𞤦𞤵𞤲𞤢 𞤂𞤢𞥄𞤥𞤣𞤫𞤦𞥆𞤮 𞤉𞤤𞤭𞤧𞤢𞤦𞤫𞤼 𞥒 𞤩𞤮𞥅𞤴𞤭𞥅 𞤫 𞤤𞤢𞥄𞤥𞤵 𞤲𞤺𞤵𞤲. 𞤖𞤢𞤪𞤭 𞤼𞤭𞤥𞥆𞤭𞥅 𞤣𞤵𞥅𞤩𞤭 𞥗𞥐 𞤺𞤭𞤤𞤢 𞤸𞤮 𞤤𞤢𞥄𞤥𞤭𞥅. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥒 𞤖𞤮 𞤰𞤢𞤱𞤭 𞤳𞤢 𞤤𞤢𞥄𞤥𞤵 𞤼𞤢𞤱𞤭 𞤳𞤮 𞤣𞤵𞥅𞤩𞤭 𞥒𞥕 𞤨𞤫𞤼 𞤸𞤮 𞤥𞤢𞤪𞤭.




𞤑𞤮 𞤇𞤭𞤯𞥆𞤮 𞤥𞤢𞤳𞥆𞤮 𞤮𞤲⹁ 𞤅𞤢𞥄𞤪𞤤 𞤤𞤮𞤲𞤼𞤮𞤼𞤮𞥅𞤥𞤮 𞤳𞤢 𞤶𞤵𞤤𞥆𞤫𞤪𞤫. 𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤂𞤢𞥄𞤥𞤯𞤮 𞤉𞤲𞤺𞤫𞤤𞤫 𞤲𞤮 𞤤𞤢𞥄𞤥𞤭𞥅 𞤤𞤫𞤴𞤯𞤫 𞤧𞤢𞤨𞥆𞤮-𞤫-𞤶𞤮𞤱𞤭 𞤼𞤢𞤱𞤼𞤭 𞤉𞤲𞤺𞤫𞤤𞤫. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤌𞤧𞤼𞤢𞤪𞤢𞤤𞤭𞥅⹁ 𞤑𞤢𞤲𞤢𞤣𞤢𞥄⹁ 𞤔𞤢𞤥𞤢𞤴𞤭𞤳𞤢⹁ 𞤫 𞤤𞤫𞤴𞤯𞤫 𞤺𞤮𞥅𞤼𞤯𞤫…
𞤂𞤢𞥄𞤥𞤣𞤫𞤦𞥆𞤮 𞤉𞤤𞤭𞤧𞤢𞤦𞤫𞤼 𞥒 𞤲𞤮 𞤢𞤷𞥆𞤭𞥅 𞤩𞤭𞤯𞤩𞤫 𞤲𞤢𞤴𞤮⹁ 𞤼𞤢𞥄𞤲𞤭𞤪𞤢𞥄𞤩𞤪 𞥗 𞤫 𞤶𞤢𞥄𞤼𞤭𞤪𞤢𞥄𞤩𞤫 𞥑𞥒.


  𞤀𞤴𞥃𞤢 𞤅𞤮𞥅
𞤑𞤮 𞤚𞤵𞥅𞤺𞤢𞤤𞥆𞤮 𞤀𞤦𞤣𞤵𞤤𞤢𞥄𞤸𞤭 𞤃𞤢𞤴𞤺𞤢⹁ 𞤸𞤮𞥅𞤪𞤫𞥅𞤶𞤮 𞤃𞤢𞤤𞤭 𞤮𞤲 𞤼𞤮𞤯𞥆𞤭𞥅 𞤲𞤺𞤢𞤥 𞤤𞤮𞤲𞤼𞤢𞤺𞤮𞤤 𞤳𞤫𞤲𞤫𞤲𞤼𞤭 𞤕𞤮𞤺𞤫𞤤 𞤃𞤢𞤴𞤺𞤢 𞤳𞤢 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤃𞤢𞤤𞤭. 𞤊𞤭𞥅 𞤳𞤢𞤤𞤢 𞤩𞤫𞥅 𞤯𞤭𞤯𞤮 (𞤳𞤫𞤧𞤮 𞤮𞤲 𞤫 𞤳𞤭𞤯𞥆𞤮 𞤮𞤲) 𞤲𞤮 𞤸𞤢𞤱𞤼𞤭 𞤴𞤫𞤼𞥆𞤮𞥅𞤪𞤫⹁ 𞤩𞤫 𞤫𞤲𞤯𞤭𞤣𞤢𞥄.


𞤔𞤮𞥅𞤲𞤭 𞤳𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤶𞤮𞤺𞤭𞥅 𞤺𞤢𞤤𞤢𞥄𞤯𞤭 𞤤𞤢𞥄𞤥𞤵 𞤯𞤭𞤲 𞤯𞤭𞤯𞤭 𞤼𞤮 𞤤𞤢𞤴𞤣𞤭 𞤃𞤢𞤤𞤭.


𞤑𞤮 𞤸𞤢𞤲𞤳𞤭 𞤶𞤫𞤥𞥆𞤢 𞤫 𞤈𞤫𞤬𞤦𞤭𞥅𞤪𞤫 𞤻𞤢𞤤𞤲𞤣𞤫 𞥒𞥒 𞤔𞤵𞤳𞤮 𞥒𞥐𞥒𞥒⹁ 𞤸𞤮𞤤𞥆𞤭𞤼𞤢𞤤 𞤲𞤺𞤢𞤤 𞤬𞤫𞤰𞥆𞤭𞤲𞤢𞥄 𞤳𞤢 𞤰𞤫𞤱𞤤𞤵 𞤺𞤫𞤲𞤣𞤭𞤴𞤢𞤲𞤳𞤮𞤸𞤵. 𞤖𞤢𞤪𞤭 𞤼𞤭𞤥𞥆𞤭𞥅 𞤦𞤢𞥄𞤤𞤯𞤫 𞤧𞤢𞤨𞥆𞤮 𞤺𞤭𞤦𞤭 𞤕𞤮𞤺𞤫𞤤 𞤃𞤢𞤴𞤺𞤢 𞤱𞤢𞤴𞤪𞤢𞥄 𞤴𞤭𞤫𞥅𞤣𞤫 𞤫 𞤲𞤢𞤲𞤫𞥅𞤣𞤫. 𞤐𞤮 𞤧𞤮𞤺𞤭𞤼𞤢𞥄 𞤱𞤮𞤲𞤣𞤫𞤥𞤢 𞤳𞤮 𞤼𞤵𞤰𞥆𞤮 𞤸𞤫𞤩𞤭 𞤥𞤮. 𞤌𞤥𞤮 𞤱𞤢𞤤𞥆𞤭𞤲𞤢𞥄 𞤫 𞤧𞤢𞤬𞤪𞤮𞤪𞤣𞤫 𞤄𞤢𞤥𞤢𞤳𞤮.


𞤕𞤮𞤺𞤫𞤤 𞤃𞤢𞤴𞤺𞤢 𞤩𞤢𞤣𞤲𞤭𞥅 𞤣𞤵𞥅𞤩𞤭 𞥖𞥔. 𞤇𞤵𞤪𞤭𞥅 𞤸𞤭𞤼𞤢𞥄𞤲𞤣𞤫 𞤺𞤭𞤤𞤢 𞤮 𞤱𞤢𞤯𞤢𞥄 𞤀𞤪𞤣𞤮 𞤶𞤢𞥄𞤺𞤮𞤪𞤢𞤤 𞤃𞤢𞤤𞤭 𞤲𞤺𞤢𞤤. 𞤑𞤮 𞤪𞤮𞤱𞤢𞤲𞤭 𞤫 𞤑𞤮𞤪𞤧𞤮 𞥒𞥐𞥒𞥑⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤧𞤵𞤩𞤭𞥅 𞤥𞤮 𞤬𞤭𞥅 𞤢𞤪𞤣𞤢𞥄𞤳𞤵 𞤃𞤢𞤤𞤭 𞤲𞤺𞤵𞤲 𞤦𞤢𞤯𞤼𞤢𞤲𞤫 𞤩𞤫 𞤬𞤮𞤣𞤵𞤣𞤫 𞤲𞤺𞤵 𞤁𞤭𞤤𞥆𞤢𞤲𞤣𞤫 M5 𞤲𞤣𞤫𞤲.


𞤀𞤦𞤣𞤵𞤤𞥆𞤢𞥄𞤸𞤭 𞤃𞤢𞤴𞤺𞤢⹁ 𞤢𞤪𞤣𞤭𞤲𞤢𞥄𞤯𞤮 𞤮𞤲 𞤳𞤫𞤲𞤫𞤲⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞥅 𞤳𞤢𞤣𞤭 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤲𞤣𞤫𞤪 𞤤𞤫𞤴𞤣𞤭𞥅𞤶𞤭. 𞤑𞤮 𞤳𞤢𞤲𞤳𞤮 𞤳𞤢𞤣𞤭 𞤤𞤢𞥄𞤼𞤭𞤲𞤮𞥅 𞤶𞤮𞥅𞤥 𞤸𞤮𞥅𞤤𞤮 𞤶𞤢𞥄𞤺𞤮𞤪𞤢𞤤 𞤃𞤢𞤤𞤭 𞤲𞤺𞤢𞤤. 𞤌 𞤸𞤫𞤩𞤭𞥅 𞤣𞤵𞥅𞤩𞤭 𞥔𞥑⹁ 𞤳𞤮 𞤑𞤵𞥅𞤩𞤢𞤤𞥆𞤮 𞤅𞤫𞤴𞤳𞤵 𞤊𞤢𞤲𞤼𞤢𞤥𞤢𞥄𞤣𞤭 𞤃𞤢𞤴𞤺𞤢 𞤱𞤮𞤲𞤭 𞤦𞤢𞥄𞤦𞤢 𞤥𞤢𞤳𞥆𞤮. 𞤑𞤢𞤲𞤳𞤮 𞤀𞤦𞤣𞤵𞤤𞥆𞤢𞥄𞤸𞤭 𞤃𞤢𞤴𞤺𞤢⹁ 𞤮𞤥𞤮 𞤢𞤲𞤣𞤭𞤪𞤢𞥄 𞤲𞤮𞤲 𞤽𞤭𞤻𞤵𞤺𞤮𞤤 𞤤𞤫𞤴𞤣𞤭 𞤊𞤢𞤪𞤢𞤲𞤧𞤭 𞤲𞤣𞤭𞤲 𞤬𞤮𞤼𞤢 𞤫 𞤸𞤭𞤲𞤤𞤫 𞤳𞤮 𞤼𞤮𞤲 𞤮 𞤼𞤭𞤥𞥆𞤭𞤲𞤭 𞤶𞤢𞤲𞤺𞤣𞤫 𞤥𞤢𞤳𞥆𞤮.


𞤊𞤭𞥅 𞤳𞤢𞤤𞤢 𞤳𞤮 𞤮 𞤧𞤮𞥅𞤪𞤭𞥅𞤶𞤮⹁ 𞤮 𞤯𞤵𞥅𞤯𞤢𞥄𞤤𞤭 𞤺𞤮𞤤𞥆𞤢𞤲𞤣𞤫 𞤳𞤮𞤲𞤵 𞤃𞤢𞤤𞤭 𞤲𞤺𞤵𞤲. 𞤏𞤵𞤪𞤭𞤲 𞤺𞤭𞤤𞤢 𞤮 𞤺𞤢𞤴𞤲𞤭 𞤶𞤢𞤲𞤺𞤵𞤣𞤫⹁ 𞤺𞤮𞤤𞥆𞤫 𞤯𞤫 𞤮 𞤱𞤢𞤯𞤭 𞤬𞤮𞤨 𞤳𞤮 𞤫 𞤶𞤢𞥄𞤺𞤮𞤪𞤢𞤤 𞤤𞤫𞤴𞤣𞤭 𞤃𞤢𞤤𞤭 𞤳𞤢𞤻𞤵𞤲 𞤫 𞤲𞤶𞤵𞤩𞥆𞤵𞤤𞤭 𞤸𞤢𞤳-𞤺𞤫𞤲𞤣𞤭𞤴𞤢𞥄𞤳𞤮𞥅𞤶𞤭 𞤯𞤭𞤲⹁ 𞤱𞤢𞤲𞤮 𞤆𞤌𞤚𞥆𞤀𞤂 𞤀𞤊𞤈𞤋𞤑 𞤐𞤘𞤀𞤂⹁ 𞤁𞤉𞤐𞤘𞤖𞤀⹁ 𞤫𞤳𞤲𞤯.
𞤚𞤵𞥅𞤺𞤢𞤤𞥆𞤮 (𞤳𞤮𞤤𞤮𞤲𞤫𞤤) 𞤖𞤢𞥄𞤧𞤭𞤥𞤭𞤴𞥆𞤵 𞤘𞤭𞤴𞤼𞤢 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤸𞤢𞤲𞤳𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥑𞥐 𞤔𞤵𞤳𞤮⹁ 𞤮 𞤫𞤱𞤲𞤮𞤲’𞤣𞤭𞤪𞤲𞤮 𞤫 𞤸𞤮𞥅𞤪𞤫𞥅𞤶𞤮 𞤈𞤮𞤧𞤭𞤴𞤢 𞤮𞤲. 𞤌𞤲 𞤳𞤮 𞤜𞤭𞤤𞤢𞤣𞤭𞤥𞤭𞤪 𞤆𞤵𞤼𞤭𞤲.


𞤉 𞤳𞤵𞤯𞤮𞤤 𞤲𞤺𞤮𞤤 𞤫 𞤱𞤭𞤲𞤣𞤭 𞤸𞤮𞥅𞤪𞤫 𞤚𞤵𞤱𞤭𞤼𞤫𞤪⹁ 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢 𞤱𞤭𞤭: “𞤃𞤫𞤲 𞤴𞤫𞤱𞤼𞤭 𞤳𞤮 𞤬𞤢𞤱𞤼𞤭𞥅 𞤫 𞤦𞤢𞤤𞥆𞤢𞤤 𞤲𞤺𞤢𞤤 𞤈𞤮𞤧𞤭𞤴𞤢 𞤱𞤮𞤲𞤭 𞤱𞤢𞤤𞥆𞤭𞤪𞤣𞤫 𞤃𞤢𞤤𞤭 𞤼𞤮 𞤦𞤢𞤽𞥆𞤫 𞤤𞤵𞤥𞤦𞤭𞤲𞤮𞤤 𞤣𞤢𞤱𞤪𞤫𞤲𞤳𞤫𞤱𞤮𞤤. 𞤃𞤭 𞤴𞤫𞤼𞥆𞤭 𞤳𞤢𞤣𞤭 𞤲𞤮𞥅𞤲𞤫 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤤𞤫𞤴𞤯𞤫 𞤢𞤥𞤫𞤲 𞤯𞤫𞤲 𞤲𞤣𞤫 𞤼𞤢𞤱𞤵𞤲𞤮𞥅 𞤲𞤺𞤢𞤤 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤲𞤮 𞤼𞤫𞤣𞥆𞤭𞤲𞤭 𞤲𞤣𞤭𞤥𞤢𞥄𞤺𞤵 𞤤𞤫𞤴𞤣𞤭 𞤃𞤢𞤤𞤭 𞤫 𞤬𞤢𞥄𞤤𞤫𞥅𞤶𞤭 𞤴𞤭𞤥𞤩𞤫 𞤥𞤢𞤴𞤪𞤭.”


𞤉 𞤃𞤢𞤱𞤦𞤢𞥄𞤪𞤫 ⹁ 𞤻𞤢𞤤𞤲𞤣𞤫 𞥙 𞤔𞤵𞤳𞤮 𞥒𞥐𞥒𞥒⹁ 𞤳𞤮𞤲𞤵 𞤱𞤫𞥅𞤴𞤮𞤳𞤫𞤱𞤵 𞤃𞤢𞤤𞤭 𞤲𞤺𞤵𞤲 𞤸𞤮𞤤𞥆𞤵𞤲𞤮 𞤤𞤢𞤱𞤯𞤫 𞤸𞤢𞤩𞤭𞤪𞤯𞤫 𞤯𞤵𞥅𞤯𞤵𞤯𞤫 𞤯𞤫 𞤈𞤮𞤧𞤭𞤴𞤢 𞤸𞤫𞤲𞤣𞤭𞤲𞤭 𞤩𞤫. 𞤑𞤮 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢 𞤢𞤪𞤣𞤭𞤲𞤮𞥅 𞤶𞤢𞤩𞥆𞤢𞤺𞤮𞤤 𞤯𞤫𞥅 𞤤𞤢𞤱𞤯𞤫 𞤳𞤢 𞤼𞤫𞤤𞥆𞤮𞤪𞤣𞤫 𞤄𞤢𞤥𞤢𞤳𞤮.




𞤘𞤭𞤤𞤢 𞤘𞤮𞤴𞤼𞤢 𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤶𞤭𞤤𞤭𞥅 𞤤𞤢𞥄𞤥𞤵 𞤲𞤺𞤵𞤲⹁ 𞤃𞤢𞤤𞤭 𞤫 𞤤𞤫𞤴𞤯𞤫 𞤉𞤪𞤮𞤨 𞤸𞤭𞥅𞤪𞤲𞤢𞥄𞤲𞤺𞤫𞥅 𞤯𞤫𞤲 𞤸𞤵𞤷𞥆𞤮𞤲’𞤣𞤭𞤪𞤭𞥅. 𞤔𞤮𞥅𞤲𞤭 𞤳𞤢𞤲⹁ 𞤤𞤢𞥄𞤥𞤩𞤫 𞤃𞤢𞤤𞤭 𞤩𞤫𞤲 𞤳𞤮 𞤈𞤮𞤧𞤭𞤴𞤢 𞤬𞤫𞤱𞤼𞤭𞤼𞤭 𞤳𞤮 𞤱𞤢𞤤𞥆𞤭𞤼𞤮𞥅𞤩𞤫 𞤫 𞤦𞤢𞤽𞥆𞤫 𞤸𞤢𞤩𞤵𞤺𞤮𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤫 𞤬𞤭𞥅 𞤩𞤢𞤽𞤼𞤢𞤤 𞤤𞤫𞤴𞤣𞤭 𞤲𞤣𞤭𞤲.


𞤑𞤮 𞤯𞤵𞤥 𞤱𞤮𞤲𞤭 𞤧𞤮𞤥𞤦𞤮 𞤊𞤢𞤪𞤢𞤲𞤧𞤭 𞤬𞤭𞤩𞤵𞤣𞤫 𞤴𞤢𞤤𞤼𞤭𞤲𞤺𞤮𞤤 𞤳𞤮𞤲𞤵 𞤥𞤢𞤩𞥆𞤫 𞤲𞤺𞤵𞤲 𞤫 𞤲𞤣𞤫𞤪 𞤃𞤢𞤤𞤭. 𞤐𞤫𞥅𞤩𞤢𞤼𞤢𞥄 𞤼𞤭𞤥𞥆𞤢 𞤣𞤵𞥅𞤩𞤭 𞤧𞤢𞤨𞥆𞤮 𞤺𞤭𞤤𞤢 𞤳𞤮𞤲𞤵 𞤊𞤢𞤪𞤢𞤲𞤧𞤭 𞤲𞤺𞤵𞤲 𞤲𞤢𞥄𞤼𞤭 𞤃𞤢𞤤𞤭. 𞤑𞤮 𞤻𞤢𞤤𞤲𞤣𞤫 𞥑𞥑 𞤅𞤭𞥅𞤤𞤮 𞥒𞥐𞥑𞥓 𞤲𞤺𞤵 𞤲𞤢𞥄𞤼𞤭 𞤃𞤢𞤤𞤭 𞤲𞤺𞤢𞤥 𞤬𞤢𞥄𞤦𞤢𞤺𞤮𞤤 𞤤𞤫𞤴𞤣𞤭 𞤲𞤣𞤭𞤲.


𞤐𞤣𞤫 𞤩𞤫 𞤲𞤢𞤼𞤢𞤴𞤲𞤮𞥅 𞤃𞤢𞤤𞤭⹁ 𞤸𞤢𞤪𞤭 𞤅𞤢𞤬𞤢𞤤𞤩𞤫 𞤥𞤵𞤪𞤼𞤵𞤩𞤫 𞤩𞤫𞤲 𞤫 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤲𞤢𞤲𞤺𞤭𞥅 𞤩𞤵𞤪𞤭 𞤬𞤫𞤷𞥆𞤫𞤪𞤫 𞤤𞤫𞤴𞤣𞤭 𞤲𞤣𞤭𞤲. 𞤑𞤮𞤲𞤮 𞤲𞤣𞤫 𞤤𞤫𞤱𞤱𞤪𞤵 𞤷𞤮𞤤𞤼𞤮 𞤲𞤣𞤵𞤲 𞤣𞤢𞤪𞤮𞤼𞤮𞤲𞤮𞥅⹁ 𞤼𞤢𞤱𞤭 𞤳𞤮𞤲𞤵 𞤃𞤢𞤤𞤭 𞤲𞤺𞤵𞤲 𞤫 𞤤𞤫𞤴 𞤦𞤢𞤤𞥆𞤢𞤤 𞤧𞤮𞥅𞤪𞤭𞥅𞤩𞤫 𞤊𞤢𞤪𞤢𞤲𞤧𞤭 𞤩𞤫𞤲 𞤸𞤫𞤩𞤼𞤭𞤼𞤭𞥅 𞤸𞤢𞥄 𞤚𞤵𞤥𞤵𞤳𞤼𞤵.


 
𞤂𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤸𞤮𞤤𞥆𞤭𞤼𞤭𞥅 𞤸𞤢𞤲𞤳𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤱𞤮𞤲𞤣𞤫𞤥𞤢 𞤳𞤮 𞤧𞤮𞥅𞤪𞤭𞥅𞤩𞤫 𞥔𞥒 𞤱𞤮𞤲𞤭 𞤳𞤮 𞤱𞤢𞤪𞤢𞥄 𞤦𞤢𞤯𞤼𞤢𞤲𞤫 𞤷𞤢𞥄𞤥𞤲𞤺𞤢𞤤 𞤱𞤢𞤯𞤵𞤲’𞤺𞤢𞤤 𞤫 𞤪𞤫𞤬𞤦𞤭𞥅𞤪𞤫 (𞤢𞤤𞤢𞤼) 𞤻𞤢𞤤𞤲𞤣𞤫 𞥗 𞤔𞤵𞤳𞤮 𞥒𞥐𞥒𞥒.


𞤐𞤺𞤢𞤤 𞤷𞤢𞥄𞤥𞤲𞤺𞤢𞤤 𞤳𞤮 𞤫 𞤸𞤮𞤯𞤮 𞤭𞤲𞥆𞤢𞥄𞤲𞤺𞤮 𞤚𞤢𞤧𞤭𞤼 𞤱𞤢𞤯𞤭 𞤸𞤭𞤳𞥆𞤮𞤪𞤲𞤺𞤮 𞤼𞤵𞤥𞤦𞤮 𞤃𞤢𞤤𞤭 𞤳𞤢 𞤳𞤫𞥅𞤪𞤭 𞤄𞤵𞤪𞤳𞤭𞤲𞤢⹁ 𞤐𞤭𞥅𞤶𞤫𞤪 𞤫 𞤃𞤢𞤤𞤭 𞤯𞤭𞤲 𞤬𞤮𞤼𞥆𞤭 𞤯𞤮𞤲. 𞤑𞤮 𞤫 𞤣𞤭𞥅𞤱𞤢𞤤 𞤘𞤢𞤱𞤮 𞤲𞤺𞤢𞤤 𞤲𞤣𞤫 𞤶𞤫𞤴𞤢𞥄. 𞤑𞤮 𞤫 𞤳𞤮𞤲𞤵 𞤃𞤢𞤤𞤭 𞤣𞤢𞥄𞤳𞤭𞥅𞤲𞤺𞤵 𞤲𞤺𞤵𞤲 𞤯𞤮𞤲 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤴𞤢𞤲𞤭 𞤱𞤢𞤪𞤭 𞤯𞤵𞥅𞤯𞤵𞤩𞤫. 𞤑𞤮𞤲𞤮 𞤶𞤭𞤸𞤢𞥄𞤣𞤮𞥅𞤩𞤫 𞥓𞥗 𞤸𞤫𞤣𞥆𞤭𞤲𞤮 𞤯𞤮𞤲.


𞤘𞤭𞤤𞤢 𞥒𞥐𞥒𞥐⹁ 𞤧𞤭𞤬𞤢 𞤲𞤺𞤢𞤤 𞤷𞤢𞤥𞤲𞤺𞤢𞤤 𞤴𞤢𞤲𞤢𞥄𞤤𞤭 𞤸𞤮𞥅𞤪𞤫 𞤧𞤮𞥅𞤪𞤭𞥅𞤩𞤫 𞤃𞤢𞤤𞤭 𞤩𞤫𞤲. 𞤐𞤺𞤢𞤤 𞤱𞤢𞤯𞤭𞥅 𞤬𞤫𞤱𞤲𞤣𞤮 𞤳𞤢 𞤧𞤮𞥅𞤪𞤭𞥅𞤩𞤫 𞤊𞤢𞤪𞤢𞤲𞤧𞤭 𞤱𞤮𞤲𞤭 𞤫 𞤴𞤢𞤤𞤼𞤵𞤣𞤫 𞤩𞤢𞥄𞤱𞤮 𞤩𞤫 𞤸𞤢𞤩𞤵𞤣𞤵𞤣𞤫 𞤫 𞤶𞤢𞥄𞤺𞤮𞤪𞤢𞤤 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢 𞤲𞤺𞤢𞤤.


𞤇𞤵𞤪𞤭𞥅 𞤣𞤵𞥅𞤩𞤭 𞤧𞤢𞤨𞥆𞤮 𞤺𞤭𞤤𞤢 𞤲𞤣𞤫𞥅 𞤸𞤢𞤩𞤪𞤫 𞤬𞤵𞤯𞥆𞤭 𞤃𞤢𞤤𞤭 𞤲𞤣𞤫 𞤅𞤢𞤬𞤢𞤤𞤩𞤫 (𞤚𞤵𞤱𞤢𞤪𞤫𞤺) 𞤩𞤫𞤲 𞤰𞤫𞤼𞥆𞤵𞤲𞤮𞥅 𞤢𞥄𞤤𞤢 𞤬𞤭𞥅 𞤧𞤮𞤪𞤼𞤢𞤺𞤮𞤤 𞤫 𞤲𞤣𞤫𞤪 𞤃𞤢𞤤𞤭. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤳𞤮 𞤴𞤢𞤱𞤼𞤭 𞤵𞤶𞤵𞤲𞤫 𞥑𞥕 𞤴𞤭𞤥𞤩𞤫 𞤱𞤢𞤪𞤢𞥄𞤥𞤢.
𞤖𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑𞥐 𞤔𞤵𞤳𞤮 𞥒𞥐𞥒𞥒⹁ 𞤃𞤢𞤳𞤭 𞤅𞤢𞤤⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲 𞤼𞤮𞥅𞤤𞤲𞤵𞤲𞤮 𞤀𞥄𞤥𞤭𞤲𞤢 𞤃𞤵𞤸𞤢𞤥𞥆𞤢𞤣⹁ 𞤷𞤵𞤳𞥆𞤮 𞤄𞤭𞤲𞤣𞤮 𞤃𞤢𞤱𞤯𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN).


𞤉 𞤲𞤣𞤫𞤪 𞤼𞤭𞤲𞤼𞤭𞤣𞤢𞤤 𞤥𞤢𞤩𞥆𞤫⹁ 𞤩𞤫 𞤴𞤫𞤱𞤼𞤵𞤲𞤮 𞤸𞤮𞥅𞤪𞤫 𞤷𞤢𞤯𞤫𞥅𞤤𞤫 𞤴𞤮𞤱𞤭𞤼𞤭𞥅𞤯𞤫 𞤫 𞤱𞤢𞤴𞤤𞤢𞤺𞤮𞤤 𞤶𞤢𞥄𞤴𞤮 𞤲𞤺𞤮𞤲 (𞤴𞤢𞥄𞤧𞤭 𞤳𞤭𞤲) 𞤳𞤢𞤻𞤵𞤲 𞤫 𞤤𞤢𞥄𞤥𞤵𞥅𞤶𞤭 𞤤𞤵𞤥𞤦𞤭𞤲𞤭𞤪𞤯𞤭 𞤬𞤫𞤱𞤲𞤣𞤭𞥅𞤯𞤭 𞤀𞤬𞤪𞤭𞤳 𞤱𞤢𞤲𞤮 𞤘𞤭𞤲𞤫 𞤫 𞤃𞤢𞤤𞤭.


𞤀𞥄𞤥𞤭𞤲𞤢 𞤃𞤵𞤸𞤢𞤥𞥆𞤢𞤣 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥑 𞤫 𞤧𞤢𞥄𞤪𞤫 𞤱𞤭𞤫𞤼𞤫𞥅𞤲𞤣𞤫 𞤂𞤭𞤾𞤫𞤪𞤨𞤵𞤤⹁ 𞤶𞤫𞤴𞤢𞥄𞤲𞤣𞤫 𞤫 𞤤𞤫𞤴𞤣𞤭 𞤉𞤲𞤺𞤫𞤤𞤫 𞤱𞤮𞤲𞤭 𞤳𞤮 𞤸𞤮 𞤶𞤭𞤦𞤭𞤲𞤢𞥄. 𞤄𞤢𞥄𞤦𞤢 𞤸𞤢𞤳𞥆𞤮 𞤳𞤮 𞤆𞤵𞤤𞥆𞤮 𞤥𞤮 𞤤𞤫𞤴𞤣𞤭 𞤐𞤢𞤶𞤫𞤪𞤭𞤴𞤢𞥄. 𞤑𞤮 𞤴𞤵𞤥𞥆𞤢 𞤸𞤢𞤳𞥆𞤮 𞤱𞤮𞤲𞤭 𞤫𞤲𞤺𞤫𞤤𞤫𞥅𞤶𞤮.


𞤇𞤢𞥄𞤱𞤮 𞤮 𞤼𞤭𞤥𞥆𞤭𞤲𞤣𞤫 𞤶𞤢𞤲𞤺𞤣𞤫 𞤲𞤣𞤫𞤲 𞤉𞤲𞤺𞤫𞤤𞤫⹁ 𞤦𞤢𞥄𞤦𞤢 𞤸𞤢𞤳𞥆𞤮 𞤴𞤢𞤥𞤭𞤪𞤭 𞤥𞤮 𞤪𞤵𞤼𞥆𞤢𞤺𞤮𞤤 𞤐𞤢𞤶𞤫𞤪𞤭𞤴𞤢.


𞤀𞤣𞤮 𞤸𞤮 𞤱𞤮𞤲𞤵𞤣𞤫 𞤕𞤵𞤳𞥆𞤮 𞤄𞤭𞤲𞤣𞤮 𞤃𞤢𞤱𞤯𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (UN/ONU)⹁ 𞤸𞤮 𞤤𞤢𞥄𞤼𞤭𞤲𞤮 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤱𞤢𞤤𞥆𞤢 𞤧𞤢𞤤𞤢𞤤𞤭𞥅𞤶𞤮 𞤮𞤲 𞤳𞤢 𞤸𞤵𞤲𞤣𞤢𞥄𞤪𞤭 𞤫 𞤶𞤢𞥄𞤺𞤮𞤪𞤢𞤤 𞤃𞤵𞤸𞤢𞤥𞥆𞤢𞤣 𞤄𞤵𞤸𞤢𞥄𞤪𞤭⹁ 𞤸𞤢𞤳𞥆𞤵𞤲𞤣𞤫 𞥒𞥐𞥑𞥕 𞤫 𞥒𞥐𞥑𞥗.


𞤑𞤮 𞤫 𞤅𞤭𞥅𞤤𞤮 𞥒𞥐𞥑𞥗⹁ 𞤀𞤲𞤼𞤮𞤲𞤭𞤴𞤮 𞤘𞤭𞤼𞤫𞤪𞤫𞤧⹁ 𞤄𞤭𞤲𞤣𞤮 𞤃𞤢𞤱𞤯𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭⹁ 𞤼𞤮𞤯𞥆𞤭𞥅 𞤀𞥄𞤥𞤭𞤲𞤢 𞤃𞤵𞤸𞤢𞤥𞥆𞤢𞤣 𞤳𞤮 𞤤𞤢𞥄𞤼𞤮𞥅 𞤷𞤵𞤳𞥆𞤮 𞤥𞤢𞤳𞥆𞤮.
𞤆𞤫𞤤𞥆𞤫𞤼 𞤘𞤭𞤲𞤫 𞤳𞤮 𞤤𞤫𞤴𞤣𞤭 𞤲𞤣𞤭 𞤲𞤢𞤲𞤣𞤮 𞤥𞤵𞥅𞤯𞤵𞤲 𞤯𞤵𞥅𞤯𞤢𞥄 𞤲𞤮𞤳𞥆𞤵 𞤳𞤢𞤤𞤢 𞤳𞤢 𞤲𞤣𞤢𞥄𞤪𞤭𞤪𞤢𞥄⁏ 𞤤𞤫𞤴𞤣𞤭 𞤳𞤢 𞤤𞤵𞤪𞥆𞤫 𞤸𞤢𞥄𞤤𞤣𞤭 𞤬𞤮𞤼𞥆𞤭.
𞤊𞤭𞥅 𞤳𞤢𞤤𞤢 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤴𞤫𞤯𞤢𞥄 𞤲𞤺𞤢𞤤𞤵𞥅𞤶𞤭 𞤸𞤢𞥄 𞤳𞤢 𞤼𞤢𞤱𞤼𞤢𞤼𞤢 𞤲𞤣𞤭 𞤭𞤲𞥆𞤢𞥄𞤥𞤢 𞤧𞤭𞤳𞤢𞤲𞤣𞤢𞤤 𞤲𞤶𞤢𞤤𞥆𞤫⹁ 𞤳𞤮 𞤤𞤫𞤴𞤣𞤭 𞤤𞤭𞤥𞤼𞤫𞤼𞤫𞥅𞤲𞤣𞤭 𞤫 𞤤𞤫𞤴𞤯𞤫 𞤩𞤵𞤪𞤵𞤯𞤫 𞤫 𞤼𞤢𞤥𞤨𞤵𞤣𞤫 𞤯𞤫𞤲 𞤸𞤮𞥅𞤪𞤫 𞤲𞤣𞤫𞥅 𞤼𞤵𞤤𞤩𞤫𞤪𞤫 𞤯𞤮𞤮. 𞤘𞤭𞤲𞤫⹁ 𞤳𞤮 𞤤𞤫𞤴𞤣𞤭 𞤳𞤢𞤣𞤭 𞤳𞤢 𞤧𞤢𞤪𞤼𞤭𞥅𞤶𞤭 𞤲𞤫𞤯𞥆𞤢𞥄𞤳𞤵 𞤯𞤭𞤲 𞤶𞤵𞤲𞥆𞤭𞤼𞤢𞥄. 𞤂𞤫𞤴𞤣𞤭 𞤳𞤢 𞤦𞤮𞤲𞤩𞤫 𞤱𞤢𞤷𞥆𞤫𞤼𞤫𞥅⹁ 𞤥𞤮𞤰𞥆𞤵𞤩𞤫 𞤶𞤢𞤤𞤳𞤭𞤼𞤫𞥅.
𞤃𞤮 𞤤𞤵𞤺𞥆𞤭𞤲𞤭𞥅 𞤥𞤭𞥅𞤶𞤮⹁ 𞤮𞤲𞤼𞤭𞤺𞤭 𞤱𞤢𞥄𞤱𞤢𞤼𞤢𞥄 𞤪𞤮𞤲𞤳𞤵𞤣𞤫 𞤤𞤢𞤲𞤣𞤭𞤼𞤢𞥄𞤣𞤫 𞤧𞤭 𞤼𞤢𞤱𞤭𞥅 𞤘𞤭𞤲𞤫 𞤱𞤮𞤲𞤢𞥄 𞤤𞤫𞤴𞤣𞤭 𞤳𞤢 𞤩𞤢𞤽𞤼𞤮𞤼𞤮𞥅 𞤼𞤢𞤲 𞤴𞤭𞤥𞤳𞤮𞤴 𞤱𞤢𞥄𞤧𞤵𞤳𞤮𞤴 𞤲𞤣𞤭𞤥𞤵. 𞤒𞤭𞤥𞤳𞤮𞤴 𞤺𞤫𞤪𞤢𞤴𞤳𞤮𞤴 𞤺𞤫𞤪𞤣𞤫𞤼𞤫𞥅𞤯𞤫 𞤬𞤮𞤨 𞤬𞤭𞥅 𞤲𞤮 𞤳𞤮𞤴 𞤰𞤫𞤤𞥆𞤭𞤼𞤮𞤪𞤢 𞤸𞤮𞥅𞤪𞤫 𞤣𞤢𞤱𞤪𞤮 𞤥𞤵𞤪𞤢𞥄𞤯𞤭 𞤤𞤫𞤴𞤣𞤭 𞤲𞤣𞤭𞤲.
𞤐𞤣𞤫 𞤺𞤢𞤴𞤲𞤵𞤩𞤫 𞤺𞤮𞥅𞤼𞤯𞤵𞤲 𞤸𞤢𞥄𞤲𞤢𞥄𞤩𞤫 𞤻𞤫𞤥𞤼𞤭𞤲𞤫𞥅𞤣𞤫 𞤲𞤮 𞤥𞤢𞤲𞤼𞤫𞥅 𞤘𞤭𞤲𞤫⹁ 𞤲𞤮 𞤬𞤢𞤥𞤯𞤭 𞤳𞤢 𞤼𞤢𞤱𞤲𞤮𞤪𞤼𞤫𞤲 𞤴𞤭𞤥𞤩𞤫 𞤩𞤫 𞤼𞤢𞤱𞤭 𞤳𞤮 𞤧𞤢𞤦𞤵 𞤢𞤪𞤣𞤭𞤲𞤺𞤮𞤤 𞤥𞤢𞤩𞥆𞤫 𞤸𞤢𞤳𞥆𞤭𞤤⹁ 𞤣𞤵𞥅𞤥𞤢𞤺𞤮𞤤 𞤫 𞤺𞤮𞤤𞥆𞤫⹁ 𞤴𞤮𞤲𞤣𞤭𞤲𞤢𞥄𞤪𞤫 𞤫 𞤱𞤢𞤳𞥆𞤭𞤤𞤢𞥄𞤪𞤫⹁ 𞤩𞤫 𞤺𞤫𞤪𞤣𞤭𞤪𞤭 𞤸𞤢𞥄 𞤩𞤫 𞤧𞤮𞤪𞤼𞤭𞥅 𞤫 𞤼𞤢𞤥𞤨𞤫𞤪𞤫 𞤲𞤣𞤫 𞤩𞤫 𞤧𞤭𞤳𞥆𞤢𞤲𞤮𞥅𞤳𞤢 𞤩𞤫 𞤴𞤢𞤤𞤼𞤢𞤴𞤲𞤮 𞤫 𞤥𞤵𞥅𞤯𞤵𞤲. 𞤙𞤫𞤥𞤼𞤭𞤲𞤼𞤫𞥅𞤩𞤫 𞤩𞤫𞤲 𞤳𞤢 𞤥𞤫𞤫𞤲⹁ 𞤳𞤮 𞤴𞤭𞤥𞤩𞤫 𞤰𞤫𞤤𞥆𞤭𞤼𞤮𞤪𞤩𞤫 𞤸𞤮𞥅𞤪𞤫 𞤤𞤫𞤴𞤣𞤭 𞤲𞤣𞤭𞤲 𞤧𞤢𞤦𞤵 𞤦𞤮𞤲𞤳𞤭 𞤫 𞤲𞤮𞥅𞤲𞤫𞥅𞤶𞤭 𞤥𞤵𞤵𞤲 𞤬𞤮𞤨⹁ 𞤴𞤭𞥅𞤤𞤼𞤵𞤺𞤮𞤤 𞤨𞤢𞤯𞤫⹁ 𞤲𞤦𞤢𞤼𞤵𞤤𞤢𞤴𞤢𞥄𞤺𞤢𞤤⹁ 𞤲𞤢𞥄𞤬𞤭𞤹𞤢𞥄𞤳𞤵⹁ 𞤰𞤮𞤴𞤪𞤫𞥅𞤶𞤭 𞤩𞤵𞤪𞤵𞤯𞤭 𞤢𞤻𞥆𞤭𞤲𞤢𞥄𞤣𞤫. 𞤑𞤢 𞤪𞤢𞤩𞥆𞤭𞤲𞤯𞤭𞤲𞤺𞤮𞤤⹁ 𞤳𞤮 𞤱𞤵𞤴𞤩𞤫 𞤩𞤫𞤲 𞤫 𞤶𞤢𞤥𞤬𞤮𞤼𞤮𞥅𞤩𞤫 𞤩𞤫𞤲 𞤫 𞤲𞤣𞤫𞤪 𞤲𞤣𞤭𞥅 𞤸𞤢𞤱𞤼𞤢𞥄𞤲𞤣𞤭 𞤱𞤮𞤲𞤭 𞤳𞤮 𞤸𞤢𞤤𞤮𞤪𞤭 𞤳𞤮 𞤬𞤮𞤱 𞤶𞤫𞤴𞤭 𞤳𞤮𞤲.  𞤇𞤫 𞤸𞤵𞥅𞤱𞤼𞤮𞤪𞤢 𞤳𞤮 𞤩𞤫 𞤸𞤫𞤩𞤭 𞤫 𞤯𞤫𞥅 𞤺𞤮𞤤𞥆𞤫 𞤥𞤢𞤩𞥆𞤫 𞤦𞤮𞤲𞤯𞤫⹁ 𞤬𞤭𞥅 𞤧𞤮𞥅𞤣𞤢𞤲𞤺𞤮𞤤 𞤸𞤮𞥅𞤪𞤫 𞤥𞤢𞤩𞥆𞤫 𞤲𞤦𞤢𞥄𞤣𞤭 𞤸𞤫𞤴𞤪𞤭⹁ 𞤫 𞤥𞤮𞤰𞥆𞤭𞤲𞤺𞤮𞤤 𞤧𞤭𞤬𞤢𞥄𞤶𞤭 𞤫 𞤥𞤢𞤲𞤼𞤭 𞤬𞤫𞤬𞤭𞤲𞥋𞤣𞤢𞥄𞤯𞤭.
𞤉 𞤪𞤫𞤲𞤣𞤮 𞤻𞤭𞥅𞤩𞤭𞤪𞤲𞤺𞤮 𞤲𞤵𞤲𞤯𞤢𞤤⹁ 𞤭𞤻𞥆𞤭𞤲𞤺𞤮 𞤴𞤭𞤥𞤩𞤫 𞤩𞤫 𞤢𞤤𞤢𞥄 𞤲𞤣𞤭𞤥𞤵⹁ 𞤸𞤢𞤪𞤢𞤴𞤲𞤮 𞤧𞤭𞤬𞤢 𞤩𞤫𞥅 𞤬𞤮𞤨 𞤸𞤢𞤱𞤳𞤢𞤲𞤮𞥅𞤥𞤢 𞤳𞤢 𞤲𞤢𞤥𞤢𞤪𞤯𞤫 𞤚𞤢𞥄𞤪𞤭𞥅𞤳𞤢. 𞤅𞤭𞤳𞥆𞤫 𞤱𞤮𞥅 𞤢𞤤𞤢𞥄⹁ 𞤯𞤵𞤥 𞤲𞤮 𞤼𞤢𞤱𞤢𞥄 𞤫 𞤳𞤮 𞤨𞤮𞤪𞤯𞤭𞤲𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤫 𞤬𞤢𞥄𞤤𞤫 𞤥𞤢𞤳𞥆𞤮 𞤥𞤮 𞤮 𞤩𞤢𞤲𞤺𞤭𞤲𞥆𞤮 𞤤𞤢𞥄𞤦𞤭 𞤦𞤵𞤴 𞤬𞤭𞥅 𞤱𞤢𞤴𞤤𞤵𞤺𞤮𞤤 𞤘𞤭𞤲𞤫 𞤧𞤫𞤲𞤣𞤢 𞤲𞤣𞤭 𞤫 𞤴𞤵𞤩𞥆𞤮𞥅𞤣𞤭 𞤃𞤢𞥄𞤬𞤭𞤴𞤢 𞤸𞤵𞥅𞤩𞤵𞤼𞤵𞤲𞤮𞥅𞤲𞤣𞤭 𞤂𞤢𞤲𞤧𞤢𞤲𞤢 𞤑𞤮𞤲𞤼𞤫. 𞤉 𞤸𞤭𞤲𞤤𞤫 𞤳𞤮 𞤲𞤣𞤭𞤲 𞤲𞤶𞤵𞤩𞥆𞤵𞤣𞤭 𞤮 𞤬𞤢𞥄𞤥𞤭𞤲𞤳𞤭𞤲𞤭𞤲𞤮𞥅 𞤮𞤥𞤮 𞤸𞤢𞤩𞤵𞤣𞤫 𞤫 𞤲𞤣𞤫𞤪 𞤣𞤵𞥅𞤩𞤭 𞤸𞤫𞥅𞤱𞤵𞤯𞤭. 𞤒𞤮 𞤲𞤣𞤭𞤲 𞤲𞤶𞤵𞤩𞥆𞤵𞤣𞤭 𞤬𞤫𞤱𞤲𞤣𞤮 𞤳𞤢 𞤲𞤣𞤭 𞤬𞤫𞤱𞤲𞤣𞤭𞥅 𞤯𞤮𞤲 𞤸𞤢𞤲𞤣𞤫⹁ 𞤳𞤮 𞤥𞤢𞥄𞤲𞤣𞤫 𞤲𞤣𞤫 𞤢𞤤𞤣𞤢𞥄 𞤫 𞤧𞤭𞤳𞥆𞤫 𞤪𞤮𞤲𞤳𞤵𞤺𞤮𞤤 𞤥𞤢𞤳𞥆𞤮 𞤱𞤢𞤯𞤵𞤣𞤫 𞤘𞤭𞤲𞤫 𞤤𞤫𞤴𞤣𞤭 𞤳𞤢 𞤥𞤮𞤰𞥆𞤫𞤪𞤫 𞤣𞤢𞤥𞤦𞤭𞤲𞤭 𞤩𞤵𞤪𞤭 𞤮𞥅𞤻𞤢𞥄𞤪𞤫.
𞤒𞤢𞤤𞥆𞤭 𞤲𞤮 𞤱𞤮𞥅𞤣𞤭 𞤳𞤮 𞤩𞤵𞤪𞤭 𞤸𞤫𞤪𞤧𞤭𞤲𞤢𞤲𞤢𞥄𞤣𞤫 𞤘𞤭𞤲𞤫𞤲𞤢𞥄𞤩𞤫 𞤩𞤫𞤲⹁ 𞤲𞤣𞤫 𞤼𞤢𞤱𞤢𞤼𞤢 𞤳𞤮 𞤨𞤫𞤽𞤢𞤴𞤲𞤮𞥅𞤩𞤫 𞤷𞤮𞤲𞤫 𞤣𞤮𞤪𞤮𞥅𞤺𞤵 𞤩𞤫𞤲 𞤫 𞤱𞤵𞤴𞤩𞤫 𞤩𞤫𞤲 𞤱𞤮𞤲𞤭 𞤱𞤢𞥄𞤱𞤵𞤣𞤫 𞤱𞤢𞤴𞤤𞤭𞤼𞤢𞥄𞤣𞤫 𞤸𞤢𞥄 𞤩𞤭𞤧𞤮𞥅 𞤫 𞤶𞤮𞤲𞤯𞤫 𞤼𞤮𞥅𞤱𞤵𞤯𞤫 𞤤𞤢𞥄𞤥𞤵 𞤲𞤺𞤵𞤲. 𞤀 𞤱𞤭𞤢𞤴𞤥𞤢 𞤲𞤣𞤭𞥅 𞤤𞤫𞤴𞤣𞤭 𞤳𞤮 𞤸𞤮𞤣𞥆𞤭𞤪𞤢𞤲𞤢𞥄𞤲𞤣𞤭 𞤤𞤢𞥄𞤼𞤢𞤺𞤮𞤤 𞤧𞤢𞤺𞤮 𞤷𞤮𞥅𞤱𞤮𞤣𞤢𞤴𞤩𞤫 𞤦𞤮𞤲𞤩𞤫 𞤳𞤮 𞤧𞤭𞥅𞤩𞤮𞥅 𞤲𞤣𞤭 𞤲𞤣𞤭 𞤱𞤢𞤲𞤮 𞤤𞤫𞥅𞤥𞤵𞤲𞥆𞤫𞥅𞤪𞤫 𞤴𞤭𞤤𞤼𞤮𞥅 𞤱𞤭𞤢𞥄 𞤱𞤮𞤲𞤣𞤫𞤥𞤢 𞤳𞤮 𞤦𞤢𞤪𞤳𞤭 𞤳𞤭 𞤀𞤤𞤤𞤢 𞤥𞤢𞤤𞥆𞤢 𞤳𞤭 𞤥𞤢𞤱𞤩𞤫 𞤱𞤢𞤯𞤢𞤲𞤭 𞤩𞤫. 𞤅𞤭 𞤳𞤮 𞤫 𞤪𞤫𞤲𞤣𞤮 𞤺𞤮𞥅 𞤲𞤵𞤲⹁ 𞤩𞤫 𞤧𞤵𞥅𞤯𞤢𞤴𞤲𞤮 𞤺𞤭𞤼𞤫 𞤥𞤢𞤩𞥆𞤫 𞤸𞤢𞤳𞥆𞤫𞤪𞤫𞤲 𞤸𞤫𞤪𞤧𞤢 𞤫 𞤬𞤫𞤤𞤮𞥅𞤪𞤫 𞤧𞤢𞤦𞤵 𞤲𞤮𞤳𞥆𞤵 𞤳𞤢 𞤻𞤢𞥄𞤱𞤮𞥅𞤶𞤫 𞤺𞤫𞤲𞤣𞤭 𞤯𞤫𞤲 𞤱𞤢𞤯𞤢𞤴𞤲𞤮𞥅 𞤩𞤫. 𞤂𞤭𞤣𞥆𞤵 𞤥𞤭𞥅𞤶𞤮 𞤥𞤢𞤩𞥆𞤫⹁ 𞤢𞤤𞤢𞥄 𞤲𞤫𞤯𞥆𞤮 𞤲𞤵𞤲𞤯𞤵𞤯𞤮 𞤸𞤢𞤴 𞤺𞤮𞥅𞤼𞤮 𞤥𞤭𞥅𞤤𞤫𞤼𞤫𞥅𞤯𞤮 𞤦𞤮𞤲𞤢-𞤶𞤭𞤳𞥆𞤵𞥅𞤶𞤮 𞤥𞤮 𞤢𞤤𞥆𞤢 𞤲𞤣𞤭𞤥𞤵.
𞤑𞤮𞤲𞤮 𞤲𞤮𞤲⹁ 𞤯𞤵𞤲 𞤯𞤮𞥅 𞤬𞤮𞤨 𞤲𞤮 𞤧𞤮𞤳𞤤𞤭𞤲𞤭 𞤺𞤭𞤲𞤫𞤲𞤢𞥄𞤩𞤫 𞤩𞤫𞤲 𞤤𞤢𞤲𞤣𞤮𞤲𞥋𞤣𞤭𞤪𞤣𞤫 𞤳𞤮 𞤩𞤫 𞤬𞤢𞥄𞤤𞤢𞤲𞤢𞥄 𞤸𞤮𞥅𞤪𞤫 𞤥𞤢𞤩𞥆𞤫 𞤫 𞤳𞤮 𞤩𞤫 𞤬𞤢𞥄𞤤𞤢 𞤪𞤮𞤲𞤭𞤲𞤣𞤫 𞤺𞤫𞤯𞤢𞤤𞤩𞤫 𞤥𞤢𞤩𞥆𞤫 𞤫 𞤼𞤢𞥄𞤲𞤭𞤪𞤢𞥄𞤩𞤫 𞤥𞤢𞤩𞥆𞤫 𞤩𞤫𞤲. 𞤂𞤫𞤴𞤣𞤭⹁ 𞤳𞤢 𞤥𞤮𞤲𞤭 𞤳𞤢𞤤𞤢 𞤱𞤢𞥄𞤱𞤭 𞤭𞤥𞥆𞤢𞥄𞤣𞤫 𞤼𞤢𞥄𞤪𞤢𞤲𞤢 𞤸𞤮𞥅𞤪𞤫 𞤥𞤵𞤵𞤲 𞤥𞤫𞥅𞤼𞤫𞤤𞤮𞤤 𞤤𞤢𞤱𞤤𞤢𞥄𞤳𞤵⹁ 𞤲𞤣𞤭𞤲 𞤤𞤫𞤴𞤣𞤭 𞤱𞤮𞤯𞥆𞤭𞤼𞤮𞤼𞤮 𞤲𞤮 𞤸𞤵𞤤𞤩𞤭𞤲𞤮𞤪𞤭 𞤫 𞤪𞤫𞤲𞤣𞤮 𞤻𞤭𞥅𞤩𞤭𞤪𞤲𞤺𞤮 𞤧𞤢𞤪𞤼𞤭𞥅𞤶𞤭 𞤲𞤫𞤯𞥆𞤢𞥄𞤳𞤵⹁ 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤲𞤣𞤭 𞤧𞤫𞤩𞤭𞤲𞤼𞤭𞤲𞤢𞤴 𞤺𞤭𞤪𞤫 𞤢𞤪𞤢𞤴𞤯𞤫 𞤯𞤫𞤲.
 
𞤅𞤫𞥅𞤳𞤵 𞤑𞤵𞤲𞤣𞤵𞤲𞤮𞥅
Sekou Koundouno
𞤖𞤢𞤤𞤬𞤭𞤲𞤢𞥄𞤯𞤮 𞤆𞤫𞤸𞤫 𞤫 𞤫𞤩𞥆𞤮𞥅𞤶𞤫 𞤳𞤢 FNDC
𞤊𞤢𞤪𞤢𞤲𞤧𞤫𞥅𞤪𞤫  Francais
𞤑𞤮 𞤦𞤮𞥅𞤦𞤮-𞤨𞤫𞤲𞤵𞥅𞤩𞤫 𞤧𞤢𞤨𞥆𞤮-𞤫-𞤺𞤮𞤮 𞤱𞤮𞤲𞤭 𞤳𞤮 𞤥𞤢𞥄𞤴𞤭 𞤫 𞤧𞤵𞤥𞤮 𞤧𞤢𞤬𞤪𞤮𞤪𞤣𞤫 𞤸𞤢𞤲𞤳𞤭 𞤻𞤢𞤤𞤲𞤣𞤫 𞥒𞥕 𞤁𞤵𞥅𞤶𞤮 𞥒𞥐𞥒𞥒.


𞤑𞤮 𞤫 𞤧𞤢𞥄𞤪𞤫 𞤱𞤭𞤫𞤼𞤫𞥅𞤲𞤣𞤫 𞤚𞤭𞤱𞤢𞤱𞤢𞤲 𞤸𞤭𞤳𞥆𞤮𞤪𞤲𞤣𞤫 𞤳𞤢 𞤬𞤵𞤯𞤲𞤢𞥄𞤺𞤫 𞤲𞤢𞤲𞤮 𞤁𞤢𞤳𞤢𞤪 𞤐𞤺𞤮𞥅 𞤧𞤵𞤥𞤮 𞤱𞤢𞤯𞤭⹁ 𞤫 𞤧𞤢𞤬𞤪𞤮𞤪𞤣𞤫 𞤱𞤭𞤫𞤼𞤫𞥅𞤲𞤣𞤫 𞤃𞤢𞥄𞤥 𞤀𞤦𞤣𞤵𞤤 𞤀𞥁𞤭𞥅𞥁 𞤅𞤭𞥅.


𞤑𞤮 𞤥𞤢𞥄𞤧𞤵𞤺𞤮𞤤 𞤤𞤢𞤧𞤼𞤫 𞤳𞤢 𞤶𞤭𞤦𞤭𞤲𞤭𞤪𞤣𞤵 𞤱𞤮𞤲𞤭 𞤧𞤢𞤦𞤵 𞤬𞤵𞤯𞥆𞤢𞤺𞤮𞤤 𞤴𞤭𞥅𞤼𞤫 𞤲𞤺𞤫𞤲. 𞤄𞤮𞥅𞤦𞤮𞥅𞤩𞤫 𞤼𞤢𞤼𞤮 𞤣𞤢𞤯𞤭𞤲𞤢𞤲𞤮⹁ 𞤳𞤮𞤲𞤮 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤬𞤮𞤨 𞤥𞤢𞥄𞤴𞤭. 𞤐𞤫𞥅𞤩𞤢𞥄𞤤𞤭 𞤤𞤫 𞤺𞤭𞤦𞤭 𞤲𞤣𞤫𞥅 𞤧𞤢𞤬𞤪𞤮𞤪𞤣𞤫 𞤣𞤢𞤪𞤲𞤢𞥄.


𞤃𞤢𞤳𞤭 𞤅𞤢𞤤⹁ 𞤸𞤮𞥅𞤪𞤫𞥅𞤶𞤮 𞤅𞤫𞤲𞤫𞤺𞤢𞤤 𞤴𞤢𞤪𞤤𞤭𞤲𞤭𞥅 𞤬𞤢𞥄𞤼𞤮𞤪𞤢𞥄𞤩𞤫 𞤩𞤫𞤲. 𞤌 𞤴𞤢𞤥𞤭𞤪𞤭𞥅 𞤴𞤮 𞤼𞤫𞤬𞤮 𞤱𞤢𞤯𞤵 𞤲𞤺𞤢𞤥 𞤢𞤲𞤣𞤵𞤺𞤮𞤤 𞤳𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤥𞤢𞤧𞤭𞥅𞤦𞤮.
𞤔𞤢𞥄𞤺𞤮𞤪𞤢𞤤 𞤃𞤢𞤤𞤭 𞤳𞤢 𞤥𞤵𞤪𞤢𞥄𞤯𞤭 𞤣𞤫𞤱𞤫 𞤫 𞤳𞤢 𞤨𞤭𞤲𞤫 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤤𞤫𞤱𞤪𞤵 𞤶𞤵𞥅𞤤𞤣𞤢𞥄𞤲𞤣𞤵 𞤲𞤣𞤵𞤲 𞤣𞤢𞤪𞤭𞤳𞤫 𞤸𞤢𞤲𞤣𞤫 𞤫 𞤖𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥓𞥐 𞤅𞤫𞥅𞤯𞤼𞤮 𞥒𞥐𞥒𞥒.


𞤇𞤫 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫 𞤧𞤫𞥅𞤣𞤭𞤼𞤭𞤳𞤫 𞤴𞤭𞤵𞤺𞤮𞤤 𞤤𞤫𞤱𞤪𞤵 𞤲𞤣𞤵𞤲 𞤫 𞤧𞤢𞥄𞤪𞤫 𞤱𞤭𞤫𞤼𞤫𞥅𞤲𞤣𞤫 𞤒𞤮𞥅𞤪𞤮𞤧𞤮𞥅. 𞤐𞤮 𞤶𞤫𞤴𞤢𞥄 𞤫 𞤩𞤫𞤲 𞤃𞤵𞥅𞤧𞤢𞥄 𞤘𞤮𞤴𞤼𞤢⹁ 𞤄𞤢𞤤𞤢 𞤅𞤢𞥄𞤲𞤮𞤺𞤮⹁ 𞤅𞤭𞤼𞤢𞤲 𞤘𞤮𞤴𞤼𞤢 𞤫 𞤀𞥄𞤣𞤢𞤥𞤢 𞤘𞤮𞤴𞤼𞤢.


𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤤𞤫𞤱𞤪𞤵 𞤲𞤣𞤵𞤲 𞤴𞤭𞤢𞤲𞤮 𞤃𞤢𞥄𞤧𞤭𞤲𞤢. 𞤐𞤮 𞤴𞤭𞤭 𞤲𞤣𞤵 𞤯𞤮𞤲 𞤳𞤮 𞤋𞤦𞤪𞤢𞥄𞤸𞤭𞥅𞤥𞤢 𞤔𞤫𞤼𞤫𞤴⹁ 𞤅𞤭𞤣𞤭𞤳𞤭 𞤑𞤢𞤥𞤢𞤪𞤢𞥄 𞤫 𞤄𞤫𞤧𞤫𞤳𞤵 𞤑𞤢𞤧𞤢𞤥𞤦𞤢𞤪𞤢.


𞤚𞤭𞤨𞥆𞤵𞤣𞤫 𞤫 𞤯𞤵𞤥⹁ 𞤤𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤶𞤢𞤲𞤺𞤮 𞤫 𞤈𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑 𞤁𞤵𞥅𞤶𞤮 𞥒𞥐𞥒𞥒 𞤱𞤮𞤲𞤭 𞤺𞤮𞤮 𞤶𞤵𞥅𞤤𞤣𞤢𞥄𞤲𞤣𞤵. 𞤑𞤮 𞤯𞤵𞤥 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤶𞤢𞤲𞤺𞤮 𞤪𞤵𞤰𞥆𞤫𞤼𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲.


𞤏𞤮𞥅𞤣𞤭𞥅 𞤳𞤢𞤣𞤭 𞤱𞤭𞤵𞤩𞤫 𞤱𞤮𞤲𞤣𞤫𞤥𞤢 𞤤𞤫𞤱𞤪𞤵 𞤲𞤣𞤵𞤲 𞤴𞤭𞤢𞥄𞤥𞤢 𞤐𞤭𞥅𞤶𞤫𞤪.


𞤅𞤮 𞤼𞤢𞤦𞤭𞤼𞤭𞥅 𞤱𞤮𞤲𞤣𞤫𞤥𞤢 𞤤𞤫𞤱𞤪𞤵 𞤲𞤣𞤵𞤲 𞤣𞤢𞤪𞤭𞤳𞤫⹁ 𞤫 𞤸𞤮𞤪𞤫 𞤯𞤵𞤥 𞤳𞤢𞤣𞤭 𞤸𞤢𞤪𞤢 𞤳𞤮 𞤶𞤵𞥅𞤤𞤩𞤫 𞤸𞤫𞤤𞥆𞤭𞤬𞤢𞥄𞤩𞤫 𞤧𞤫𞥅𞤣𞤭𞤼𞤭𞥅 𞤴𞤭𞤵𞤺𞤮𞤤 𞤲𞤣𞤵𞥅 𞤤𞤫𞤱𞤪𞤵⹁ 𞤫𞤲𞤫𞤲 𞤳𞤢 𞤩𞤢𞤤𞤫𞥅𞤪𞤭 𞤀𞤬𞤪𞤭𞤳⹁ 𞤫𞤯𞤫𞤲 𞤸𞤢𞥄𞤲𞤭 𞤪𞤵𞤰𞥆𞤵𞤣𞤫 𞤶𞤢𞤲𞤺𞤮 𞤫 𞤈𞤫𞤬𞤦𞤭𞤪𞥆𞤫 𞤸𞤢𞤪𞤢 𞤫𞤲 𞤸𞤢𞤦𞥆𞤢𞤳𞤭 𞤅𞤢𞤱𞤵𞤣𞤭𞥅 𞤧𞤢𞤦𞤵𞤲𞤢 𞤫𞤯𞤫𞤲 𞤳𞤢𞤬𞤭𞤣𞤭 𞤫 𞤃𞤢𞤤𞤭 𞤳𞤫𞥅𞤪𞤮𞤤⹁ 𞤫𞤯𞤫𞤲 𞤩𞤢𞤣𞤭𞥅 𞤳𞤢𞤣𞤭 𞤐𞤭𞥅𞤶𞤫𞤪 𞤩𞤵𞤪𞤭 𞤅𞤢𞤱𞤵𞤣𞤭𞥅.
𞤑𞤢𞤪𞤮𞤼𞤶𞤫 𞤳𞤫𞤷𞥆𞤫 𞤲𞤦𞤮𞤼𞥆𞤢𞥄𞤪𞤭. 𞤑𞤢𞤪𞤮𞥅𞤼𞤶𞤫 𞤳𞤫𞤷𞥆𞤫 𞤧𞤮𞤰𞥆𞤢𞥄𞤪𞤭. 𞤑𞤢𞤪𞤮𞥅𞤼𞤶𞤫 𞤳𞤫𞤷𞥆𞤫 𞤸𞤭𞤪𞤢𞥄𞤲𞤣𞤫.


𞤐𞤶𞤫𞤪𞤫 𞤸𞤢𞥄𞤩𞤭𞥅 𞤻𞤢𞥄𞤥𞤵𞤺𞤮𞤤 𞤳𞤢𞥄𞤪𞤼𞤶𞤫 𞤳𞤫𞤷𞥆𞤫⹁ 𞤶𞤮𞥅𞤲𞤭 𞤸𞤭𞤲𞥋𞤣𞤫 𞤬𞤢𞥄𞤤𞤢𞥄 𞤫𞤳𞥆𞤭𞤼𞤢𞥄𞤣𞤫 𞤣𞤫𞤬𞤵𞤺𞤮𞤤…
Pour télécharger, cliquez sur le lien ci-  dessous ou sur Download
𞤃𞤮𞤲𞤮 𞤬𞤢𞥄𞤤𞤢 𞤣𞤫𞤬𞤼𞤫𞤪𞤫 𞤯𞤭𞤦𞥆𞤢𞤴 𞤲𞤺𞤵𞥅 𞤶𞤮𞤤𞤳𞤵 𞤤𞤫𞤴 𞤯𞤮𞥅:
𞤄𞤤𞤫𞤧 𞤑𞤮𞤥𞤨𞤢𞤱𞤮𞤪𞤫⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤄𞤵𞤪𞤳𞤭𞤲𞤢 𞤮𞤲⹁ 𞤳𞤢𞤻𞤵𞤲 𞤫 𞤖𞤭𞤴𞤢𞤲𞤧𞤭𞤲𞤼𞤫 𞤑𞤢𞤬𞤢𞤲𞤣


𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤟𞤭𞤤𞤦𞤫𞤪 𞤔𞤫𞤲𞤣𞤫𞤪𞤫 𞤸𞤢𞤨𞥆𞤢𞤲𞤢𞥄𞤥𞤢 𞤧𞤮𞤳𞥆𞤫𞤣𞤫 𞤦𞤭𞤲𞥆𞤢𞤥𞤢𞥄 𞤮𞤥𞤮 𞤱𞤵𞥅𞤪𞤭. 𞤌 𞤤𞤢𞥄𞤼𞤭𞤲𞤮 𞤺𞤮𞥅𞤼𞤮 𞤫 𞤢𞤪𞤣𞤭𞤲𞤮𞥅𞤩𞤫 𞤑𞤮𞤲𞤵 𞤄𞤵𞤪𞤳𞤭𞤲𞤢 𞤲𞤺𞤵𞤲 𞤬𞤫𞤱𞤲𞤣𞤮 𞤚𞤮𞤥𞤢𞥄 𞤅𞤢𞤲𞤳𞤢𞤪𞤢𞥄 𞤱𞤢𞤪𞤢𞥄.


𞤄𞤤𞤫𞤧 𞤑𞤮𞤥𞤨𞤢𞤱𞤮𞤪𞤫 𞤲𞤮 𞤬𞤢𞥄𞤦𞤼𞤭𞤲𞤮𞤴𞤭𞥅 𞤑𞤮𞤼𞤣𞤭𞤱𞤢𞥄𞤪 𞤺𞤭𞤤𞤢 𞤮 𞤬𞤮𞤤𞥆𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔. 𞤖𞤭𞤴𞤢𞤲𞤧𞤭𞤲𞤼 𞤑𞤢𞤬𞤢𞤲𞤣𞤮 𞤲𞤮 𞤣𞤮𞤺𞤭 𞤧𞤵𞥅𞤯𞤭𞥅 𞤺𞤭𞤤𞤢 𞥒𞥐𞥑𞥖. 𞤇𞤫𞥅 𞤯𞤭𞤯𞤮 𞤳𞤢𞤤𞤢 𞤼𞤢𞤱𞤢𞤲𞤮𞥅𞤳𞤢 𞤳𞤢 𞤻𞤢𞥄𞤱𞤮𞥅𞤪𞤫.


𞤚𞤮𞤥𞤢𞥄 𞤅𞤢𞤲𞤳𞤢𞤪𞤢𞥄 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥗 𞤱𞤢𞤪𞤢𞥄 𞤳𞤢 𞤤𞤢𞥄𞤥𞤮𞤪𞤣𞤫 𞤏𞤢𞤺𞤢𞤣𞤵𞤺𞤵 𞤸𞤢𞤪𞤭 𞤳𞤮 𞤥𞤮 𞤮 𞤣𞤵𞥅𞤩𞤭 𞥓𞥗. 𞤌 𞤼𞤭𞤥𞥆𞤭𞤲𞤢𞥄𞤲𞤮 𞤸𞤢𞤴 𞤣𞤵𞥅𞤩𞤭 𞤲𞤢𞤴𞤭 𞤳𞤢 𞤤𞤢𞥄𞤥𞤵⹁ 𞤳𞤮𞤲𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲 𞤦𞤢𞤯𞤼𞤭𞤲𞥆𞤮 𞤬𞤮𞤼𞤢. 𞤑𞤮 𞤳𞤢𞤲𞤳𞤮 𞤭𞤲𞥆𞤭 𞤤𞤫𞤴𞤣𞤭 𞤲𞤣𞤭𞤲 𞤄𞤵𞤪𞤳𞤭𞤲𞤢 𞤊𞤢𞤧𞤮. 𞤀𞤣𞤮 𞥑𞥙𞥘𞥔⹁ 𞤸𞤢𞤪𞤭 𞤤𞤫𞤴𞤣𞤭 𞤲𞤣𞤭𞤲 𞤳𞤮 𞤖𞤮𞤼 𞤜𞤮𞤤𞤼𞤢 𞤭𞤲𞥆𞤫𞤼𞤫𞤲𞤮𞥅.


𞤑𞤢𞤲𞤳𞤮 𞤫 𞤄𞤤𞤫𞤧 𞤑𞤮𞤥𞤨𞤢𞤱𞤮𞤪𞤫 𞤩𞤫 𞤤𞤢𞥄𞤼𞤭𞤲𞤮 𞤸𞤮𞥅𞤤𞤮𞤣𞤭𞥅𞤩𞤫 𞤧𞤭 𞤄𞤤𞤫𞤧 𞤑𞤮𞤥𞤨𞤢𞤱𞤮𞤪𞤫 𞤶𞤢𞤲𞤬𞤭𞥅 𞤥𞤮. 𞤇𞤢𞥄𞤱𞤮 𞤯𞤵𞤥⹁ 𞤄𞤤𞤫𞤧 𞤑𞤮𞤥𞤨𞤢𞤱𞤮𞤪𞤫 𞤤𞤢𞥄𞤥𞤭𞥅 𞤣𞤵𞥅𞤩𞤭 𞥒𞥗 𞤧𞤭 𞤮 𞤪𞤢𞤯𞤢𞥄 𞤳𞤢 𞤤𞤢𞥄𞤥𞤵.

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀


𞤖𞤢𞤪𞤭 𞤧𞤭𞤬𞤢 𞤯𞤵𞤥 𞤥𞤫𞥅𞤯𞤢𞥄𞤤𞤭 𞤱𞤢𞤯𞤵𞤣𞤫 𞤺𞤭𞤤𞤢 𞤸𞤢𞤩𞤪𞤫 𞤲𞤣𞤫𞤲 𞤬𞤵𞤯𞥆𞤭𞥅 𞤃𞤢𞤤𞤭. 𞤑𞤮𞤲𞤵 𞤃𞤢𞤤𞤭 𞤲𞤺𞤵𞤲 𞤲𞤮 𞤴𞤢𞤲𞤭 𞤫 𞤸𞤮𞤯𞤮 𞤱𞤭𞤫𞤼𞤫𞥅𞤲𞤺𞤮 𞤃𞤓𞤈𞤀 𞤱𞤮𞤲𞤺𞤮 𞤫 𞤲𞤣𞤫𞤪 𞤳𞤵𞤪𞤵𞤲𞤱𞤮𞤲 𞤔𞤉𞤐𞤉 𞤲𞤺𞤮𞤤⹁ 𞤩𞤫 𞤱𞤢𞤪𞤭 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤲𞤶𞤮𞤱𞤮.


𞤍𞤫𞥅 𞤲𞤦𞤢𞤪𞤤𞤫 𞤳𞤮 𞤫 𞤀𞤤𞤢𞤼 (𞤪𞤫𞤬𞤦𞤭𞤪𞥆𞤫)𞤻𞤢𞤤𞤲𞤣𞤫 𞥒𞥗 𞤐𞤦𞤮𞥅𞤴𞤮 𞤬𞤵𞤯𞥆𞤭. 𞤖𞤢𞤪𞤭 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤤𞤵𞥅𞤥𞤮 𞤲𞤮 𞤱𞤢𞤯𞤵𞤣𞤫 𞤃𞤵𞤪𞤢. 𞤑𞤮 𞤯𞤮𞤲 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤼𞤭𞤨𞥆𞤭𞥅 𞤫 𞤤𞤢𞥄𞤱𞤯𞤫 𞤥𞤵𞤵𞤲⹁ 𞤩𞤫 𞤲𞤢𞥄𞤼𞤭𞥅 𞤳𞤢 𞤸𞤮𞤯𞤮 𞤩𞤫 𞤬𞤵𞤯𞥆𞤭 𞤬𞤫𞤼𞤤𞤵𞤣𞤫 𞤴𞤭𞤥𞤩𞤫 𞤩𞤫𞤲. 𞤌𞤲𞤼𞤵𞤥𞤢 𞤺𞤵𞤥𞤦𞤢𞤤𞤯𞤭 𞤧𞤮𞥅𞤪𞤭 𞤺𞤮𞥅 𞤼𞤢𞤱𞤼𞤭 𞤩𞤫⹁ 𞤩𞤫 𞤸𞤵𞥅𞤩𞤭𞤼𞤭 𞤸𞤮𞤯𞤮 𞤲𞤺𞤮𞤲. 𞤇𞤫 𞤲𞤢𞤲𞤺𞤢 𞤴𞤭𞤥𞤩𞤫 𞤩𞤫𞤲⹁ 𞤩𞤫 𞤸𞤢𞤩𞥆𞤭𞤲’𞤣𞤭𞤪𞤢 𞤩𞤫⹁ 𞤩𞤫 𞤧𞤫𞤨𞥆𞤭𞤲𞤢 𞤩𞤫 𞤧𞤭 𞤩𞤫 𞤬𞤫𞤼𞤤𞤢 𞤩𞤫. 𞤉 𞤲𞤣𞤫𞤪 𞤯𞤵𞤲⹁ 𞤩𞤫 𞤱𞤢𞤪𞤭 𞤼𞤫𞥅𞤥𞤫𞤯𞥆𞤫 𞤴𞤭𞤥𞤩𞤫. 𞤇𞤫 𞤲𞤢𞥄𞤼𞤭𞥅 𞤫 𞤷𞤵𞥅𞤯𞤭 𞤯𞤭𞤲⹁ 𞤩𞤫 𞤴𞤫𞥅𞤦𞤭𞥅 𞤻𞤢𞥄𞤥𞤤𞤭 𞤯𞤭𞤲⹁ 𞤩𞤫 𞤧𞤵𞤥𞤲𞤭 𞤨𞤵𞤣𞤼𞤢𞤤𞥆𞤭𞤶𞤭 (𞤥𞤮𞤼𞤮𞥅𞤶𞤭) 𞤯𞤭𞤲 𞤫 𞤢𞥄𞤤𞤢𞥄𞤶𞤭 𞤺𞤮𞤤𞥆𞤭𞤪𞤯𞤭 𞤬𞤮𞤨. 𞤇𞤫 𞤸𞤢𞥄𞤯𞤢𞥄𞤤𞤭 𞤯𞤮𞤲⹁ 𞤪𞤫𞤬𞤼𞤭 𞤩𞤫 𞤢𞤧𞤭 𞤺𞤮𞥅𞤤𞤮𞤤⹁ 𞤩𞤫 𞤤𞤭𞤩𞤭 𞤥𞤢𞤴𞤩𞤫 𞤩𞤫𞤲 𞤫 𞤥𞤢𞤺𞥆𞤮𞤤 𞤩𞤫 𞤸𞤭𞤦𞥆𞤭 𞤳𞤵𞤩𞥆𞤢𞤲⹁ 𞤩𞤫 𞤸𞤵𞤩𞥆𞤭 𞤴𞤭𞥅𞤼𞤫⹁ 𞤩𞤫 𞤧𞤵𞤥𞤲𞤭 𞤩𞤫.


𞤉 𞤳𞤮𞤲𞤺𞤮𞤤 𞤳𞤮𞤲𞤵 𞤃𞤢𞤤𞤭 𞤲𞤺𞤵𞤲 𞤼𞤭𞤺𞤭⹁ 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤻𞤢𞤤𞤲𞤣𞤫 𞥑 𞤅𞤫𞥅𞤯𞤼𞤮⹁ 𞤩𞤫 𞤸𞤮𞤤𞥆𞤭𞤼𞤵𞤲𞤮 𞤱𞤮𞤲𞤣𞤫𞤥𞤢 𞤩𞤫 𞤱𞤢𞤪𞤭𞥅 𞤳𞤮 𞤴𞤢𞤱𞤼𞤭 𞤶𞤭𞤸𞤢𞥄𞤣𞤮𞥅𞤩𞤫 𞥒𞥐𞥓. 𞤑𞤮𞤲𞤮 𞤫 𞤧𞤫𞥅𞤣𞤭𞤼𞤢𞤲𞤣𞤫 𞤴𞤮𞤺𞤢 𞤫 𞤴𞤭𞤥𞤩𞤫 𞤣𞤢𞤯𞤵𞤲𞤮𞥅𞤩𞤫 𞤱𞤢𞤪𞤮 𞤲𞤺𞤮𞤲⹁ 𞤧𞤵𞤥𞤲𞤢𞥄𞤩𞤫 𞤩𞤫𞤲 𞤼𞤵𞤲 𞤲𞤮 𞤴𞤢𞤱𞤼𞤭 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤳𞤮 𞤴𞤢𞤱𞤼𞤭 𞤬𞤵𞤪𞤫𞥅𞤶𞤭 (𞤥𞤢𞥄𞤴𞤩𞤫) 𞤼𞤫𞥅𞤥𞤫𞤯𞥆𞤫 𞤼𞤢𞤼𞤭 𞤴𞤭𞥅𞤼𞤢𞥄𞤥𞤢 𞤫 𞤲𞤣𞤫𞤪 𞤸𞤮𞤯𞤮 𞤲𞤺𞤮𞤲.


𞤏𞤮𞤲𞤢𞥄 𞤢𞤪𞤢𞤲𞤵𞤲 𞤯𞤵𞤲 𞤲𞤭𞥅 𞤸𞤮𞤲𞤮𞥅𞤩𞤫 𞤃𞤢𞤤𞤭 𞤩𞤫𞤲 𞤲𞤮 𞤬𞤢𞤱𞤫𞥅𞤣𞤫 𞤱𞤢𞤪𞤵𞤺𞤮𞤤 𞤊𞤵𞤤𞤩𞤫 𞤩𞤫𞤲 𞤼𞤫𞤲𞤼𞤭𞤲𞤭𞥅 𞤺𞤭𞤤𞤢 𞤩𞤫 𞤣𞤮𞥅𞤤𞤭𞤲𞤮𞤪𞤭 𞤣𞤵𞤲𞤳𞤫𞥅𞤩𞤫 𞤏𞤢𞤺𞤲𞤫𞤪 𞤩𞤫𞤲. 𞤒𞤫𞤪𞤵 𞤥𞤵𞤵𞤲 𞤏𞤢𞤯𞤭𞥅𞤲𞤮 𞤚𞤮𞤲𞤵 𞤫 𞤄𞤢𞤤𞤢𞤺𞤭𞤪𞤢 𞤧𞤭 𞤸𞤫𞤱𞤼𞤭 𞤃𞤵𞤪𞤢. 𞤉 𞤯𞤵𞤥 𞤬𞤮𞤨⹁ 𞤳𞤮 𞤊𞤵𞤤𞤩𞤫 𞤼𞤢𞤲 𞤩𞤫 𞤱𞤮𞤲𞤭 𞤲𞤢𞤲𞤺𞤵𞤣𞤫 𞤥𞤢𞥄 𞤱𞤢𞤪𞤵𞤣𞤫.


𞤄𞤵𞤪𞤳𞤭𞤲𞤢 𞤳𞤢𞤣𞤭 𞤳𞤮 𞤲𞤭𞥅. 𞤘𞤭𞤤𞤢 𞤸𞤢𞤪𞤫 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤬𞤵𞤯𞥆𞤭 𞤦𞤢𞤯𞤼𞤢𞤲𞤫 𞤤𞤢𞤲𞤷𞤫𞥅𞤣𞤫 𞤂𞤭𞤦𞤭𞤴𞤢⹁ 𞤳𞤮 𞤬𞤵𞤤𞤩𞤫 𞤼𞤢𞤲 𞤩𞤵𞤪𞤢𞥄 𞤱𞤢𞤪𞤫𞥅𞤣𞤫⹁ 𞤳𞤮 𞤳𞤮𞤯𞤮𞥅𞤤𞤭 𞤥𞤢𞤩𞥆𞤫 𞤳𞤢𞤣𞤭 𞤱𞤮𞤲𞤭 𞤴𞤭𞤪𞤦𞤭𞤲𞤫𞥅𞤣𞤫⹁ 𞤶𞤢𞤱𞤤𞤫 𞤥𞤢𞤩𞥆𞤫 𞤦𞤮𞤲𞥆𞤫𞥅.


𞤊𞤭𞥅 𞤳𞤢𞤤𞤢 𞤲𞤶𞤵𞤩𞥆𞤵𞤤𞤭 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤭 𞤯𞤭𞤲 𞤤𞤢𞤲𞤣𞤭𞤳𞤫 𞤴𞤮 𞤼𞤫𞤬𞤮 𞤱𞤢𞤯𞤵 𞤬𞤭𞥅 𞤤𞤢𞤩𞥆𞤭𞤲𞤺𞤮𞤤 𞤳𞤮 𞤱𞤢𞤯𞤭 𞤳𞤮𞤲 𞤃𞤵𞤪𞤢⹁ 𞤲𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤲𞤦𞤢𞤤𞤪𞤫 𞤯𞤵𞥅𞤯𞤵𞤯𞤫 𞤱𞤢𞤯𞤭𞥅 𞤫 𞤳𞤮𞤯𞤮𞥅𞤤𞤭 𞤯𞤵𞥅𞤯𞤵𞤯𞤭 𞤺𞤭𞤤𞤢 𞤃𞤢𞤤𞤭 𞤸𞤢𞥄 𞤄𞤵𞤪𞤳𞤭𞤲𞤢⹁ 𞤸𞤢𞥄 𞤸𞤢𞤲𞤣𞤫⹁ 𞤸𞤢𞤴 𞤺𞤮𞥅𞤼𞤮 𞤲𞤢𞤲𞤺𞤭𞤼𞤭𞤪𞤢𞥄𞤳𞤢 𞤯𞤵𞤥.


𞤑𞤮 𞤱𞤮𞤲𞤢𞥄 𞤩𞤫 𞤱𞤢𞤪𞤫𞥅𞤣𞤫 𞤩𞤫𞤲 𞤼𞤢𞤲 𞤱𞤢𞥄𞤱𞤭𞥅 𞤣𞤮𞤲𞤳𞤭𞤲𞤣𞤫 𞤯𞤫𞥅 𞤲𞤦𞤢𞤪𞤤𞤫.
𞤂𞤢𞥄𞤳𞤵𞤲 𞤪𞤮𞤲𞤣𞤭𞤲𞤮𞥅𞤳𞤵𞤲 𞤴𞤭𞤥𞤩𞤫 𞤼𞤫𞥅𞤥𞤣𞤫𞤪𞤫 𞤫 𞤳𞤮 𞤬𞤢𞤱𞤭 𞤲𞤮 𞤱𞤢𞤴𞤤𞤭𞤼𞤭𞥅 𞤳𞤢 𞤥𞤢𞥄𞤴𞤮 𞤃𞤫𞤣𞤭𞤼𞤫𞤪𞤢𞤲𞤫𞥅. 𞤑𞤮 𞤴𞤭𞤥𞤩𞤫 𞤲𞤢𞤴𞤮 𞤨𞤫𞤼 𞤣𞤢𞤯𞤭 𞤫 𞤥𞤢𞤩𞥆𞤫.


𞤑𞤮 𞤤𞤢𞥄𞤲𞤢 𞤢𞤣𞤢𞤴𞤳𞤢 𞤳𞤵𞤩𞥆𞤢𞤲 (𞤨𞤫𞤼𞤮𞤪𞤢𞤥) 𞤱𞤮𞤲𞤭 𞤳𞤮 𞤬𞤢𞥄𞤦𞤭𞥅 𞤩𞤫𞤲 𞤯𞤮𞤲. 𞤑𞤮 𞤩𞤫𞤲 𞤣𞤢𞤯𞤵𞤩𞤫 𞤢𞤲𞤣𞤭𞤲𞤭 𞤬𞤢𞥄𞤦𞤮 𞤲𞤺𞤮𞤲 𞤱𞤮𞤲𞤣𞤫𞤥𞤢 𞤳𞤮 𞤺𞤭𞤤𞤢 𞤀𞤧𞤫𞤱𞤫 (𞤸𞤮𞤪𞤦𞤭𞤪𞥆𞤫) 𞤻𞤢𞤤𞤲𞤣𞤫 𞥒 𞤅𞤫𞥅𞤯𞤼𞤮 𞤱𞤮𞤲𞤭 𞤳𞤮 𞤤𞤢𞥄𞤲𞤢 𞤥𞤢𞤩𞥆𞤫 𞤳𞤢𞤲 𞤴𞤮𞥅𞤤𞤭𞥅 𞤸𞤢𞤪𞤭 𞤸𞤭𞤳𞤢 𞤪𞤮𞤲𞤣𞤭𞥅 𞤳𞤮 𞤩𞤵𞤪𞤭 𞤼𞤫𞥅𞤥𞤫𞤣𞤫𞤪𞤫 𞤴𞤭𞤥𞤩𞤫.


𞤏𞤢𞤲𞤮 𞤱𞤮𞥅𞤱𞤭𞤪𞤭 𞤲𞤮𞤲⹁ 𞤳𞤵𞤲 𞤤𞤢𞥄𞤳𞤵𞤲 𞤯𞤮𞥅 𞤳𞤢𞤣𞤭 𞤳𞤮 𞤳𞤢 𞤬𞤮𞤲𞤺𞤮 𞤥𞤢𞥄𞤴𞤮 𞤂𞤭𞤦𞤭𞤴𞤢 𞤳𞤵𞤲 𞤭𞤱𞤪𞤵𞤲𞤮𞥅 𞤬𞤭𞥅 𞤴𞤢𞤸𞤵𞤺𞤮𞤤 𞤉𞤪𞤮𞤨. 𞤘𞤭𞤤𞤢 𞤤𞤢𞥄𞤥𞤵 𞤑𞤢𞤣𞥆𞤢𞥄𞤬𞤭𞥅 𞤲𞤺𞤵𞤲 𞤤𞤢𞤲𞤷𞤢𞥄⹁ 𞤂𞤭𞤦𞤭𞤴𞤢 𞤱𞤮𞤲𞤭𞥅 𞤬𞤮𞤼𞥆𞤭𞤪𞤣𞤫 𞤀𞤬𞤪𞤭𞤳𞤲𞤢𞥄𞤩𞤫 𞤫 𞤀𞥄𞤧𞤭𞤴𞤢𞤲𞤳𞤮𞥅𞤩𞤫 𞤬𞤢𞥄𞤤𞤢𞥄𞤩𞤫 𞤴𞤢𞤸𞤵𞤣𞤫 𞤉𞤪𞤮𞤨. 𞤑𞤮𞤲𞤮 𞤯𞤵𞥅𞤯𞤵𞤩𞤫 𞤫 𞤥𞤢𞤩𞥆𞤫 𞤴𞤭𞤢𞤴 𞤤𞤫𞤨𞤼𞤫𞥅𞤣𞤫 𞤫 𞤼𞤢𞤥𞤨𞤭𞤲𞤫𞥅𞤣𞤫 𞤶𞤵𞥅𞤯𞤫 𞤤𞤭𞤦𞤭𞤴𞤢𞥄𞤩𞤫 𞤩𞤫𞤲. 𞤍𞤵𞥅𞤯𞤵𞤩𞤫 𞤫 𞤀𞤬𞤪𞤭𞤳𞤲𞤢𞥄𞤩𞤫 𞤩𞤫𞤲 𞤴𞤭𞤢𞤴 𞤼𞤢𞤥𞤨𞤫𞤪𞤫 𞤯𞤵𞥅𞤯𞤵𞤣𞤫 𞤳𞤢 𞤲𞤶𞤮𞥅𞤪𞤲𞤣𞤭 𞤅𞤢𞥄𞤸𞤢𞤤 𞤫 𞤅𞤢𞥄𞤸𞤢𞤪𞤢. 𞤄𞤵𞤴 𞤳𞤮 𞤯𞤮𞤲 𞤸𞤫𞤣𞥆𞤮𞤼𞤮𞥅.


𞤂𞤭𞤥𞤮𞥅𞤪𞤫 𞤀𞤬𞤪𞤭𞤳𞤲𞤢𞥄𞤩𞤫 𞤥𞤢𞥄𞤴𞤵𞤩𞤫 𞤳𞤢 𞤲𞤶𞤢𞥄𞤪𞤫𞥅𞤲𞤣𞤭 𞤅𞤢𞥄𞤸𞤢𞤪𞤢 𞤥𞤢𞤤𞥆𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤂𞤭𞤦𞤭𞤴𞤢 𞤲𞤣𞤭𞤲 𞤢𞤲𞤣𞤢𞥄𞤳𞤢. 𞤑𞤮𞤲𞤮 𞤪𞤮𞤱𞤢𞤲𞤭 𞤼𞤵𞤲⹁ 𞤳𞤮 𞤩𞤢𞤣𞤲𞤭 𞤴𞤭𞤥𞤩𞤫 𞥒𞥐𞥐𞥐 𞤴𞤮𞥅𞤤𞤭𞤲𞤮𞥅 𞤫 𞤥𞤢𞥄𞤴𞤮 𞤃𞤫𞤣𞤭𞤼𞤫𞤪𞤢𞤲𞤫𞥅 𞤲𞤺𞤮𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤩𞤢𞤣𞤭 𞤴𞤭𞤥𞤩𞤫 𞤱𞤵𞤤𞤵𞥅𞤪𞤫 (𞤵𞤶𞤵𞤲𞤫𞤪𞤫) 𞤴𞤮𞥅𞤤𞤭𞤳𞤫 𞤤𞤢𞥄𞤱𞤮𞤤 𞤣𞤵𞥅𞤯𞤫 (𞤧𞤵𞤪𞤭𞥅𞤶𞤫) 𞤑𞤢𞤲𞤢𞤪𞤭𞥅 𞤯𞤫𞤲.


𞤐𞤶𞤵𞤩𞥆𞤵𞤤𞤭 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤭 𞤯𞤵𞥅𞤯𞤵𞤯𞤭 𞤼𞤮𞤪𞤭𞤳𞤫 𞤤𞤫𞤴𞤯𞤫 𞤉𞤪𞤮𞤨 𞤯𞤫𞤲 𞤩𞤫𞤴𞤣𞤵𞤺𞤮𞤤 𞤬𞤢𞥄𞤦𞤮 𞤫 𞤯𞤫𞥅 𞤲𞤣𞤭𞤴𞤫. 𞤑𞤮𞤲𞤮 𞤳𞤢𞤣𞤭⹁ 𞤸𞤮𞥅𞤪𞤫𞤩𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤩𞤫𞤲 𞤢𞤤𞤢𞥄 𞤸𞤵𞥅𞤱𞤵𞤣𞤫 𞤳𞤮 𞤩𞤫 𞤸𞤢𞥄𞤲𞤭 𞤸𞤵𞥅𞤱𞤵𞤣𞤫 𞤲𞤺𞤢𞤥 𞤸𞤭𞤱𞤵𞤺𞤮𞤤 𞤩𞤭𞤩𞥆𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤯𞤫𞤲 𞤫 𞤴𞤮𞥅𞤤𞤢𞥄𞤪𞤫.


 
𞤂𞤫𞤱𞤪𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲 𞤴𞤭𞤢𞥄𞤥𞤢 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫 𞤱𞤢𞤲𞤮 𞤅𞤢𞤱𞤵𞤣𞤭𞥅⹁ 𞤌𞤧𞤼𞤢𞤪𞤢𞤤𞤭𞥅⹁ 𞤑𞤢𞤼𞤢𞤪 𞤫 𞤴𞤮𞤺𞤢 𞤫 𞤤𞤫𞤴𞤯𞤫 𞤀𞥄𞤪𞤢𞤦𞤵 𞤺𞤮𞥅. 𞤍𞤵𞤥 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤸𞤢𞤲𞤣𞤫 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑 𞤅𞤫𞥅𞤯𞤼𞤮 𞥒𞥐𞥒𞥒 𞤱𞤮𞤲𞤭 𞤳𞤮 𞤧𞤢𞤦𞥆𞤮𞤪𞤣𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲 𞤼𞤭𞤥𞥆𞤭. 𞤸𞤢𞤪𞤢𞤴 𞤳𞤮 𞤶𞤢𞤲𞤺𞤮 𞤱𞤮𞤲𞤭 𞤺𞤮𞤮 𞤤𞤫𞤱𞤪𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲.
𞤖𞤮𞥅𞤪𞤵𞤺𞤮𞤤 𞤅𞤵𞥅𞤥𞤢𞤴𞤫𞥅 𞤳𞤮 𞤺𞤮𞥅𞤼𞤢𞤤 𞤫 𞤼𞤵𞤺𞤢𞥄𞤤𞤫 𞤭𞤧𞤤𞤢𞥄𞤥𞤵 𞤯𞤫𞤲 𞤶𞤮𞤱𞤭. 𞤍𞤫𞤲 𞤼𞤵𞤺𞤢𞥄𞤤𞤫 𞤶𞤮𞥅𞤱𞤭 𞤳𞤮: 
 𞤑𞤮 𞤤𞤫𞤱𞤪𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲 𞤱𞤮𞤲𞤭 𞤤𞤫𞤱𞤪𞤵 𞤶𞤫𞥅𞤲𞤢𞤴𞤢𞤩𞤵𞤪𞤵 𞤸𞤭𞤼𞤢𞥄𞤲𞤣𞤫 𞤲𞤣𞤫𞤲. 𞤑𞤮 𞤫 𞤥𞤢𞤴𞤪𞤵 𞤳𞤢𞤣𞤭 𞤗𞤵𞤪𞥇𞤢𞥄𞤲𞤢𞥄𞤪𞤫 𞤲𞤣𞤫𞤲 𞤼𞤫𞤤𞥆𞤭𞤲𞤢𞥄. 𞤏𞤢𞤲𞤮 𞤯𞤭𞤴𞤢 𞤤𞤫𞤦𞥆𞤭 𞤥𞤢𞤸𞤭𞥅𞤯𞤭 𞤫 𞤤𞤫𞤱𞤤𞤫𞤱𞤢𞤤 𞤯𞤭𞤲⹁ 𞤤𞤫𞤱𞤪𞤵 𞤧𞤵𞥅𞤥𞤢𞤴𞤫𞥅 𞤳𞤮 𞤦𞤢𞥄𞤤𞤯𞤫 𞥒𞥙 𞤱𞤢𞤤𞥆𞤢 𞥓𞥐 𞤼𞤭𞤥𞥆𞤭𞤪𞤼𞤢.
𞤔𞤵𞥅𞤤𞤯𞤮 𞤳𞤢𞤤𞤢 𞤸𞤫𞤤𞥆𞤭𞤬𞤢𞥄𞤯𞤮⹁ 𞤧𞤫𞤤𞥆𞤵𞤯𞤮 𞤲𞤮 𞤱𞤢𞤯𞥆𞤭𞤲𞤢𞥄 𞤸𞤮𞥅𞤪𞤵𞤺𞤮𞤤 𞤲𞤣𞤵. 𞤖𞤮𞥅𞤪𞤵𞤺𞤮𞤤 𞤳𞤮 𞤱𞤮𞤯𞤢𞤺𞤮𞤤 𞤻𞤢𞥄𞤥𞤣𞤵 𞤫 𞤲𞤶𞤢𞤪𞤢𞤥 𞤺𞤭𞤤𞤢 𞤳𞤢 𞤱𞤫𞥅𞤼𞤲𞤣𞤮𞥅𞤺𞤮 𞤸𞤢𞥄 𞤳𞤢 𞤥𞤵𞤼𞤢𞤤 𞤲𞤢𞥄𞤲𞤺𞤫. 𞤇𞤫𞤴𞤯𞤮 𞤱𞤮𞤲𞤯𞤮 𞤥𞤵𞤴𞤲𞤭𞤲𞤣𞤫⹁ 𞤻𞤢𞤱𞤯𞤮 𞤥𞤮 𞤱𞤢𞥄𞤱𞤢𞤼𞤢𞥄⹁ 𞤣𞤫𞤦𞥆𞤮 𞤬𞤭𞥅𞤤𞤭𞥅𞤯𞤮⹁ 𞤫 𞤧𞤫𞤼𞤫𞥅𞤶𞤮⹁ 𞤩𞤫𞥅 𞤬𞤮𞤨 𞤲𞤮 𞤲𞤫𞤱𞤲𞤢𞤲𞤢𞥄 𞤬𞤢𞤩𞥆𞤭𞤲𞤺𞤮𞤤 𞤳𞤮𞥅𞤪𞤳𞤢 𞤳𞤢𞤲 𞤸𞤢𞥄 𞤲𞤣𞤫 𞤲𞤫𞤱𞤮𞤲𞤭𞤪𞤢𞤲𞤭 𞤩𞤫 𞤱𞤮𞥅. 
𞤊𞤭𞥅 𞤳𞤢𞤤𞤢 𞤸𞤮𞥅𞤪𞤵𞤺𞤮𞤤 𞤧𞤵𞥅𞤥𞤢𞤴𞤫𞥅 𞤳𞤮 𞤴𞤢𞤥𞤭𞤪𞤮𞥅𞤪𞤫 𞤀𞤤𞤤𞤢 𞤱𞤮𞤲𞤣𞤫 𞤳𞤢 𞤗𞤵𞤪𞥇𞤢𞥄𞤲𞤢⹁ 𞤳𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤱𞤮𞤲𞤢𞤲𞤣𞤫 𞤲𞤫𞤯𞥆𞤢𞤲𞤳𞤫. 𞤖𞤢𞤴 𞤧𞤢𞤬𞤪𞤮𞥅𞤩𞤫 𞤩𞤫𞤲 𞤱𞤭𞤲𞤣𞤢𞤲𞤢𞤴 𞤻𞤢𞤱𞤩𞤫 𞤺𞤮𞥅 𞤳𞤮𞥅𞤪𞤳𞤢. 𞤐𞤮 𞤼𞤢𞤱𞤢𞥄 𞤫 𞤲𞤢𞤬𞤮𞥅𞤶𞤫 𞤳𞤮𞥅𞤪𞤳𞤢 𞤢𞤲𞤣𞤢𞥄𞤯𞤫 𞤯𞤫𞤲:
𞤑𞤮𞥅𞤪𞤳𞤢 𞤲𞤮 𞤱𞤮𞥅𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤸𞤢𞤴 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲 𞤼𞤢𞤸𞤮. 𞤃𞤮 𞤸𞤮𞥅𞤪𞤭𞥅 𞤲𞤮𞤲⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤬𞤢𞤲𞤼𞤭𞤲 𞤻𞤢𞥄𞤥𞤣𞤵 𞤲𞤣𞤵𞤲 𞤳𞤢 𞤬𞤫𞤱𞤲𞤣𞤮 𞤸𞤵𞤥𞤼𞤢𞤺𞤮𞤤. 𞤏𞤮𞤲𞤢𞥄 𞤴𞤮 𞤮 𞤻𞤢𞥄𞤥𞤵 𞤫 𞤶𞤮𞥅𞤯𞤢𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤮 𞤻𞤢𞥄𞤥𞤢𞤴𞤲𞤮𞥅 𞤳𞤮𞤲 𞤬𞤮𞤨 𞤫 𞤲𞤣𞤫𞤪 𞤻𞤢𞤤𞥆𞤢𞤤 𞤲𞤺𞤢𞤤. 𞤑𞤮 𞤴𞤮 𞤮𞤲𞤼𞤭𞤺𞤭 𞤸𞤢𞤳𞤭𞤲’𞤣𞤭𞤲 𞤻𞤢𞤥𞤣𞤵 𞤲𞤣𞤵𞤲⹁ 𞤯𞤵𞤯𞥆𞤭𞤲𞤮𞤪𞤢 𞤣𞤭𞤥𞤯𞤫 𞤤𞤫𞤯𞥆𞤫 𞤫 𞤳𞤢𞥄𞤳𞤭 𞤥𞤢𞤤𞥆𞤢 𞤳𞤫𞤷𞥆𞤭 𞤷𞤵𞤲𞤼𞤵𞥅𞤶𞤫 𞤯𞤭𞤲. 𞤑𞤮 𞤴𞤮 𞤮 𞤪𞤫𞥅𞤲𞤮 𞤳𞤢𞤣𞤭 𞤫 𞤬𞤢𞤲𞤼𞤭𞤲𞤺𞤮𞤤 𞤤𞤢𞤥𞤯𞤢𞤲 (𞤥𞤢𞤲𞤣𞤢𞤲) 𞤥𞤢𞥄 𞤧𞤵𞤳𞥆𞤢𞤪 (𞤨𞤫𞤪𞤳𞤢𞤲).
𞤒𞤮 𞤀𞤤𞤤𞤢 𞤲𞤫𞤱𞤭𞤲𞤢𞤲 𞤫𞤲 𞤼𞤭𞤥𞥆𞤭𞤲𞤺𞤮𞤤 𞤸𞤭𞤳𞥆𞤢⹁ 𞤌 𞤼𞤢𞤱𞤲𞤢 𞤫𞤲 𞤳𞤮 𞤢𞤪𞤢𞤼𞤢.
𞤂𞤢𞤱𞤳𞤢 𞤲𞤮 𞤴𞤢𞤲𞤭 𞤫 𞤨𞤫𞤤𞥆𞤫 𞤳𞤢 𞤬𞤵𞤯𞤲𞤢𞥄𞤲𞤺𞤫 𞤤𞤫𞤴𞤣𞤭 𞤕𞤢𞤴𞤲𞤢. 𞤖𞤢𞤪𞤭 𞤸𞤭𞤳𞤢 𞤪𞤮𞤲𞤣𞤭𞥅 𞤴𞤭𞤥𞤩𞤫 𞥑𞥓𞥒. 𞤖𞤢𞤴 𞤺𞤮𞥅𞤼𞤮 𞤫 𞤩𞤫𞤲 𞤼𞤢𞤥𞤰𞤭𞤲𞤢𞥄𞤳𞤢 𞤲𞤮 𞤣𞤢𞤯𞤭.
𞤐𞤺𞤮𞥅 𞤥𞤢𞤧𞤭𞥅𞤦𞤮 𞤳𞤮 𞤸𞤢𞤲𞤳𞤭 𞤫 𞤢𞥄𞤩𞤵𞤲’𞤣𞤫 𞤻𞤢𞤤𞤲𞤣𞤫 𞥒𞥑 𞤐𞤦𞤮𞥅𞤴𞤮 𞥒𞥐𞥒𞥒 𞤱𞤢𞤯𞤭. 𞤖𞤢𞤪𞤭 𞤂𞤢𞤱𞤳𞤢 𞤳𞤢𞤲 𞤲𞤮 𞤭𞤱𞤵𞤲𞤮𞥅  𞤑𞤵𞤲𞤥𞤭𞤲𞤺 𞤸𞤭𞤳𞥆𞤢 𞤬𞤮𞤳𞥆𞤭𞤼𞤭𞥅 𞤖𞤵𞤱𞤢𞤲𞤶𞤮𞥅.
𞤖𞤢𞤪𞤭 𞤩𞤵𞤪𞤭𞥅 𞤲𞤶𞤢𞤥𞤣𞤭 𞤱𞤮𞥅𞤼𞤭𞤪𞤭 𞤺𞤭𞤤𞤢 𞤳𞤢𞥄 𞤤𞤢𞤱𞤳𞤢 𞤰𞤫𞤼𞥆𞤭𞥅⹁ 𞤧𞤭 𞤳𞤢 𞤥𞤵𞤼𞤭 𞤫 𞤲𞤣𞤢𞥄𞤪𞤭𞤪𞤯𞤫 𞤯𞤫𞤲. 𞤏𞤵𞤪𞤭𞤲 𞤸𞤢𞤪𞤭 𞤤𞤢𞤱𞤺𞤢𞤤 𞤲𞤺𞤢𞤤 𞤩𞤢𞤣𞤭𞤲𞤮𞤳𞤫 𞤳𞤢 𞤲𞤺𞤢𞤤 𞤴𞤢𞤸𞤢𞤴𞤲𞤮𞥅 𞤯𞤮𞤲.
𞤀𞤲𞤣𞤢𞥄𞤳𞤢 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤢𞤦𞤵 𞤬𞤵𞤳𞥆𞤢𞤺𞤮𞤤 𞤳𞤢𞥄 𞤤𞤢𞤱𞤳𞤢.  𞤊𞤢𞥄𞤦𞤭𞥅𞤩𞤫 𞤩𞤫𞤲 𞤲𞤮 𞤤𞤭𞤻𞤵𞤣𞤫 𞤧𞤫𞤪𞤢 𞤳𞤢 𞤲𞤺𞤢𞤤 𞤴𞤢𞤲𞤭 𞤯𞤮𞤲⹁ 𞤳𞤮𞤲𞤮 𞤩𞤫 𞤴𞤭𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤱𞤵𞥅𞤪𞤵𞤯𞤮 𞤼𞤢𞤸𞤮.  
𞤑𞤢𞥄 𞤤𞤢𞤱𞤳𞤢⹁ 𞤳𞤮 𞤥𞤮𞤰𞥆𞤭𞤲𞤢𞤲𞤣𞤫 𞤄𞤮𞤴𞤭𞤲𞤺. 𞤑𞤮 𞤯𞤵𞤥 𞤱𞤢𞤯𞤭 𞤤𞤢𞥄𞤥𞤵 𞤕𞤢𞤴𞤲𞤢 𞤲𞤺𞤵𞤲 𞤴𞤢𞤥𞤭𞤪𞤭𞥅 𞤼𞤮𞤲𞤺𞤵𞤺𞤮𞤤 𞤤𞤢𞤱𞤯𞤫 𞤸𞤢𞤱𞤼𞤵𞤯𞤫 𞤫 𞤬𞤵𞤳𞥆𞤭𞥅𞤳𞤢 𞤳𞤢𞤲 𞤼𞤢𞤬𞤢𞤲𞤣𞤫.
𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤤𞤢𞤱𞤳𞤢 𞤕𞤢𞤴𞤲𞤢 𞤬𞤵𞤳𞥆𞤭𞥅⹁ 𞤳𞤮 𞤤𞤢𞥄𞤥𞤵 𞤷𞤢𞤴𞤲𞤢 𞤲𞤺𞤵𞤲 𞤢𞤪𞤣𞤮𞤼𞤮𞥅 𞤼𞤫𞤬𞤮𞥅𞤪𞤫 𞤲𞤣𞤫𞤲. 𞤑𞤮𞤲𞤮 𞤲𞤮𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤶𞤮𞤽𞤢𞤤 𞤀𞤥𞤫𞤪𞤭𞤳 𞤱𞤮𞤲𞤭 𞤳𞤮 𞤼𞤢𞤬𞤭 𞤤𞤢𞤱𞤲𞤳𞤢 𞤳𞤢𞤲⹁ 𞤀𞤥𞤫𞤪𞤭𞤳 𞤭𞤥𞥆𞤭𞤲𞤢𞤴 𞤺𞤮𞥅𞤼𞤮 𞤳𞤮 𞤼𞤢𞤱𞤫𞥅. 𞤄𞤮𞤴𞤭𞤲𞤺 𞤥𞤫𞤲 𞤼𞤢𞤱𞤫𞤼𞤫 𞤫 𞤯𞤢𞤩𞥆𞤭𞤼𞤮 𞤲𞤺𞤮𞤲.

𞤔𞤮𞤲𞤢𞤼𞤢𞤲 𞤘𞤵𞤣𞤤𞤮𞤳⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤐𞤢𞤶𞤫𞤪𞤭𞤴𞤢 𞤮𞤲 𞤭𞤱𞤭𞥅 𞤃𞤢𞤤𞤭 𞤩𞤢𞥄𞤱𞤮 𞤮 𞤱𞤢𞤯𞤵𞤣𞤫 𞤦𞤢𞤤𞤯𞤫 𞤯𞤭𞤯𞤭 𞤄𞤢𞤥𞤢𞤳𞤮 𞤬𞤭𞥅 𞤴𞤫𞤱𞤼𞤵𞤣𞤵𞤺𞤮𞤤 𞤫 𞤤𞤢𞥄𞤥𞤩𞤫 𞤩𞤫𞤲 𞤼𞤮𞤲. 𞤑𞤮𞤲𞤮 𞤩𞤫 𞤬𞤫𞤨𞥆𞤢𞥄𞤤𞤭 𞤫 𞤸𞤵𞥅𞤲𞤣𞤫.
𞤑𞤮 𞤳𞤢𞤲𞤳𞤮 𞤁𞤫𞤲𞤼𞤢𞤤 𞤐𞤺𞤢𞤤𞤵𞤲𞤳𞤫𞤱𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳 (𞤁𞤉𞤐𞤘𞤖𞤀 – ECOWAS- CEDEAO) 𞤭𞤥𞥆𞤭𞤲𞤭 𞤳𞤮 𞤴𞤫𞤱𞤼𞤭𞤣𞤢 𞤫 𞤧𞤮𞥅𞤪𞤭𞥅𞤩𞤫 𞤶𞤢𞤩𞤼𞤵𞤩𞤫 𞤤𞤢𞥄𞤥𞤵 𞤩𞤫𞤲 𞤃𞤢𞤤𞤭. 𞤑𞤮 𞤱𞤮𞤲𞤭 𞤸𞤮𞥅𞤪𞤫 𞤼𞤭𞤲𞤼𞤭𞤣𞤢𞤤 𞤥𞤢𞤩𞥆𞤫 𞤲𞤺𞤢𞤤⹁ 𞤳𞤮 𞤬𞤫𞤱𞤶𞤮𞤣𞤵𞤺𞤮𞤤 𞤬𞤭𞥅 𞤸𞤢𞤨𞥆𞤵 𞤤𞤵𞤥𞤦𞤭𞤲𞤮 𞤲𞤺𞤮𞤲 𞤃𞤢𞤤𞤭. 𞤅𞤮𞥅𞤪𞤭𞥅𞤩𞤫 𞤩𞤫𞤲 𞤲𞤮 𞤸𞤵𞥅𞤤𞤢𞤲𞤭 𞤱𞤮𞤲𞤵𞤺𞤮𞤤 𞤣𞤵𞥅𞤩𞤭 𞤶𞤮𞤱𞤭 𞤳𞤢 𞤤𞤢𞥄𞤥𞤵 𞤧𞤭 𞤧𞤵𞤩𞤮 𞤬𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤤𞤢𞥄𞤼𞤮𞥅.
𞤁𞤉𞤐𞤘𞤖𞤀 𞤫 𞤥𞤮𞤶𞤮𞤦𞤫 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤫 𞤯𞤫𞤲 𞤶𞤢𞤩𞤢𞥄𞤤𞤭 𞤯𞤵𞤥. 𞤑𞤮 𞤯𞤵𞤥 𞤱𞤢𞤯𞤭 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲 𞤫 𞤸𞤮𞥅𞤪𞤫𞥅𞤩𞤫 𞤩𞤫𞤲 𞤲𞤮 𞤬𞤢𞤱𞤢𞥄 𞤶𞤵𞤳𞥆𞤫 𞤱𞤢𞤤𞥆𞤢 𞤶𞤵𞤳𞥆𞤭𞤲𞤫 𞤯𞤵𞥅𞤯𞤵𞤯𞤫. 
𞤊𞤢𞤪𞤢𞤲𞤧𞤭 𞤫 𞤆𞤮𞤼𞥆𞤢𞤤 𞤉𞤪𞤮𞤨 𞤲𞤺𞤢𞤤 𞤴𞤢𞤤𞤼𞤭𞤲𞤭𞥅 𞤧𞤮𞥅𞤪𞤭𞥅𞤩𞤫 𞤥𞤵𞤵𞤲 𞤩𞤫𞤲 𞤲𞤣𞤫𞤪 𞤃𞤢𞤤𞤭. 𞤊𞤢𞤪𞤢𞤲𞤧𞤭 𞤫𞤩𞥆𞤵𞤲𞤮 𞤴𞤢𞤤𞤼𞤭𞤲𞤺𞤮𞤤 𞤩𞤫 𞤫 𞤲𞤣𞤫𞤪 𞤤𞤫𞤦𞥆𞤭 𞤶𞤫𞥅𞤺𞤮𞤮. 𞤑𞤮𞤲𞤮 𞤤𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤴𞤢𞤥𞤭𞤪𞤭 𞤴𞤮 𞤩𞤫 𞤴𞤢𞤤𞤼𞤭𞤲𞤫 𞤳𞤭𞤧𞤢𞤲.
𞤉 𞤯𞤫𞤫 𞤦𞤢𞥄𞤤𞤯𞤫 𞤯𞤮𞤮 𞤳𞤢𞤣𞤭⹁ 𞤤𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤼𞤮𞤽𞤢𞤲𞤭𞥅 𞤳𞤭𞤦𞤭𞤪𞤺𞤢𞤤 𞤉𞤪-𞤉𞤬-𞤋𞥅 𞤲𞤺𞤢𞤤 𞤳𞤢𞤻𞤵𞤲 𞤫 𞤰𞤫𞤱𞤤𞤵 𞤊𞤢𞤪𞤢𞤲𞤧𞤭 𞥒𞥔⹁ 𞤺𞤮𞤤𞥆𞤵𞤺𞤮𞤤 𞤲𞤣𞤫𞤪 𞤃𞤢𞤤𞤭.
𞤂𞤫𞤴𞤣𞤭 𞤑𞤢𞤥𞤢𞤪𞤵𞤲 𞤲𞤣𞤭𞤲 𞤼𞤮𞤽𞤭𞥅 𞤧𞤵𞥅𞤪𞤳𞤮𞤪𞤺𞤮𞤤 𞥃𞤭𞥅𞥃𞤢 𞤧𞤢𞤦𞤵 𞤲𞤮 𞤦𞤮𞤲𞤢𞤲𞤭 𞤷𞤫𞤤𞥆𞤢𞤤 𞤧𞤵𞤳𞤢𞥄𞤩𞤫 𞤱𞤮𞤲𞤵𞤩𞤫 𞤵𞤪𞤢𞥄𞤣𞤫 𞤩𞤫𞤲.


𞤉 𞤴𞤭𞥅𞤼𞤢𞤲𞤣𞤫 𞤔𞤢𞥄𞤺𞤮𞤪𞤢𞤤 𞤑𞤢𞤥𞤢𞤪𞤵𞤲 𞤲𞤺𞤢𞤤 𞤳𞤢 𞤕𞤫𞤤𞥆𞤢𞤤⹁ 𞤳𞤮 𞤩𞤢𞤣𞤲𞤭 𞤬𞤫𞤷𞥆𞤫𞤪𞤫 𞤧𞤵𞤳𞤢𞥄𞤩𞤫 𞤤𞤫𞤴𞤣𞤭 𞤲𞤣𞤭𞤲 𞤧𞤭𞥅𞤩𞤮𞤼𞤮 𞥃𞤭𞥅𞥃𞤢. 𞤡𞤭𞥅𞥃𞤢 𞤤𞤫 𞤲𞤮 𞤶𞤭𞥅𞤩𞤤𞤭 𞤼𞤢𞤲𞤳𞤮𞤪𞤮⹁ 𞤶𞤮𞥅𞤣𞤢𞤲 𞤤𞤫𞤱𞤻𞤵 𞤫 𞤧𞤢𞤬𞤭𞤲𞤭𞤪𞤯𞤭 𞤺𞤮𞥅.


𞤅𞤢𞤬𞤪𞤮𞥅𞤩𞤫 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤧𞤭𞤳𞥆𞤵𞤺𞤮𞤤 𞥃𞤭𞥅𞥃𞤢 𞤦𞤮𞤲𞤭𞤪𞤢𞥄 𞤱𞤢 𞤧𞤭𞤥𞥆𞤫 (𞤧𞤭𞤺𞤢𞤪𞤫𞥅𞤼𞤭) 𞤳𞤮 𞤬𞤢𞤤𞤶𞤫𞤪𞤫 𞤥𞤢𞤱𞤲𞤣𞤫. 𞤃𞤮𞤶𞤮𞤦𞤫𞤪𞤫 𞤉𞤲𞤺𞤫𞤤𞤫 𞤲𞤣𞤫𞤲 𞤬𞤭𞥅 𞤕𞤫𞤤𞥆𞤢𞤤 𞤸𞤮𞤤𞥆𞤭𞥅 𞤧𞤵𞥅𞤪𞤳𞤢𞤺𞤮𞤤 𞥃𞤭𞥅𞥃𞤢 𞤫 𞤲𞤣𞤫𞤪 𞤲𞤶𞤢𞤥𞤣𞤭 𞤱𞤮𞥅𞤼𞤭𞤪𞤭 𞤨𞤫𞤼 𞤲𞤮 𞤬𞤮𞤼𞤢 𞤫 𞤧𞤵𞥅𞤪𞤲𞤮𞤪𞤺𞤮𞤤 𞤧𞤭𞥅𞤥𞥆𞤫𞥅𞤶𞤭 𞤼𞤫𞥅𞤥𞤫𞤣𞤫𞤪𞤫.


𞤡𞤭𞥅𞥃𞤢 𞤲𞤮 𞤱𞤮𞤲𞤣𞤭 𞤫 𞤼𞤢𞤲𞤳𞤮𞤸𞤮 𞤳𞤢𞤻𞤵𞤲 𞤫 𞤲𞤶𞤢𞤥𞤯𞤭𞤲𞤳𞤮 𞤱𞤢𞤲𞤮 𞤼𞤢𞤲𞤢𞤳𞤵. 𞤡𞤭𞥅𞥃𞤢 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤳𞤢𞤤𞤢 𞤼𞤮𞥅𞤳𞤫 𞤼𞤢𞤱𞤫𞤼𞤫𞥅𞤯𞤫 𞤫 𞤲𞤣𞤫𞤪 𞤧𞤭𞤥𞥆𞤫.


𞤡𞥆𞤭𞥅𞥃𞤢 𞤲𞤮 𞤼𞤮𞤽𞤢𞤹 𞤫 𞤴𞤮𞤺𞤢 𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤱𞤢𞤲𞤮 𞤚𞤢𞤲𞤧𞤢𞤲𞤭𞤴𞤢𞥄 𞤫 𞤅𞤵𞤣𞤢𞤲. 𞤈𞤮𞤱𞤢𞤲𞤭 𞤫 𞤅𞤭𞥅𞤤𞤮⹁ 𞤘𞤭𞤲𞤫 𞤳𞤢𞤣𞤭 𞤼𞤮𞤽𞤵𞤲𞤮 𞥃𞤭𞥅𞥃𞤢𞥄 𞤳𞤮𞤲𞤮 𞤴𞤭𞤥𞤩𞤫 𞤩𞤫𞤲 𞤢𞤤𞤢𞥄 𞤯𞤮𞤬𞤼𞤢𞥄𞤣𞤫 𞤲𞤮 𞤸𞤢𞥄𞤲𞤭𞤪𞤭 𞤲𞤮𞤲.
𞤡𞤢𞤤𞤪 𞤀𞤤𞤬𞤮𞤲𞤧 𞤈𞤵𞤢𞤴𞤼⹁ 𞤻𞤢𞥄𞤱𞤭𞤲𞤣𞤮𞤼𞤮𞥅𞤯𞤮 𞤘𞤭𞤲𞤫 𞤮𞤲⹁ 𞤴𞤢𞤥𞤭𞤪𞤭𞥅 𞤶𞤢𞤩𞤼𞤵𞤺𞤮𞤤 𞤶𞤢𞤱𞤤𞤫 𞤺𞤭𞤲𞤫𞤲𞤢𞥄𞤩𞤫 𞤯𞤭𞤯𞤮 𞤩𞤫 𞤢𞤧𞤳𞤮 𞤥𞤵𞤵𞤲 𞤬𞤵𞤯𞥆𞤭 𞤂𞤭𞤦𞤢𞤲.


𞤇𞤫𞥅 𞤯𞤭𞤯𞤮 𞤳𞤮 𞤀𞤤𞤭𞥅 𞤅𞤢𞥄𞤣𞤫𞥅 𞤫 𞤋𞤦𞤪𞤢𞥄𞤸𞤭𞥅𞤥𞤢 𞤚𞤢𞥄𞤸𞤭𞤪. 𞤖𞤭𞤩𞤫 𞤬𞤢𞤱𞤢𞥄 𞤭𞤼𞥆𞤵𞤺𞤮𞤤 𞤶𞤢𞤱𞤤𞤫 𞤲𞤺𞤢𞤥 𞤱𞤢𞤤𞥆𞤭𞤼𞤢𞤺𞤮𞤤 𞤬𞤫𞤣𞥆𞤫 𞤖𞤭𞥁𞤦𞤵𞤤𞥆𞤢𞥄𞤸𞤭 𞤱𞤮𞤲𞤣𞤫 𞤂𞤭𞤦𞤢𞤲 𞤲𞤣𞤫𞤲.


𞤐𞤣𞤫𞥅 𞤬𞤫𞤣𞥆𞤫 𞤲𞤮 𞤼𞤢𞤱𞤢𞥄 𞤫 𞤨𞤫𞤣𞤤𞤫 𞤱𞤮𞤲𞤯𞤫 𞤱𞤢𞤤𞥆𞤵𞤣𞤫 𞤆𞤢𞤤𞤫𞤧𞤼𞤭𞥅𞤲 𞤸𞤢𞤩𞤵𞤺𞤮𞤤 𞤋𞤧𞤪𞤢𞥄𞤴𞤭𞥅𞤤𞤢. 𞤑𞤮𞤲𞤮 𞤀𞤥𞤫𞤪𞤭𞤳 𞤲𞤮 𞤼𞤢𞤱𞤲𞤭 𞤲𞤣𞤫 𞤫 𞤣𞤫𞤲𞤼𞤫 𞤳𞤵𞤤𞤣𞤮𞥅𞤶𞤫 𞤯𞤫𞤲. 𞤏𞤵𞤪𞤭𞤲 𞤳𞤮 𞤶𞤢𞥄𞤺𞤮𞤪𞤢𞤤 𞤀𞤥𞤫𞤪𞤭𞤳 𞤲𞤺𞤢𞤤 𞤳𞤢 𞤲𞤺𞤢𞤤𞤵 𞤢𞤣𞤭𞥅 𞤬𞤢𞤱𞤵𞤣𞤫 𞤩𞤫𞥅 𞤯𞤭𞤯𞤮 𞤶𞤵𞤳𞥆𞤭𞤲𞤫 (𞤶𞤵𞤳𞤫) 𞤧𞤢𞤦𞤵 𞤱𞤢𞤤𞥆𞤭𞤼𞤢𞤺𞤮𞤤 𞤥𞤢𞤩𞥆𞤫 𞤖𞤭𞥁𞤦𞤵𞤤𞥆𞤢𞥄𞤸𞤭. 𞤐𞤮 𞤼𞤵𞥅𞤥𞤢𞥄 𞤱𞤮𞤲𞤣𞤫𞤥𞤢 𞤳𞤮 𞤳𞤢𞤥𞤩𞤫 𞤳𞤢𞤣𞤭 𞤻𞤮𞤰𞥆𞤭 𞤤𞤢𞥄𞤥𞤵 𞤺𞤭𞤲𞤫 𞤲𞤺𞤵𞤲 𞤬𞤢𞥄 𞤲𞤺𞤵 𞤴𞤢𞤲𞤢𞤲𞤭 𞤩𞤫𞥅 𞤯𞤭𞤯𞤮.


𞤂𞤢𞥄𞤥𞤩𞤫 𞤺𞤭𞤲𞤫 𞤩𞤫𞤲 𞤲𞤮𞤲 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫 𞤱𞤢𞤯𞤼𞤢𞤲𞤢 𞤴𞤭𞥅𞤤𞤭 𞤸𞤢𞤪𞤢 𞤀𞤥𞤫𞤪𞤭𞤳 𞤵𞤳𞥆𞤭𞤼𞤢𞥄𞤤𞤭 𞤘𞤭𞤲𞤫 𞤫 𞤸𞤢𞤪𞤫 𞤲𞤣𞤫 𞤳𞤢𞤥𞤩𞤫 𞤢𞤥𞤫𞤪𞤭𞤳𞤲𞤢𞥄𞤩𞤫 𞤫 𞤣𞤮𞥅𞤤𞤫 𞤥𞤵𞤵𞤲 𞤪𞤮𞤲𞤳𞤭. 𞤂𞤫𞤴𞤣𞤭 𞤘𞤭𞤲𞤫 𞤢𞤤𞤢𞥄 𞤬𞤫𞥅𞤪𞤫 𞤢𞤤𞤢𞥄 𞤶𞤮𞤺𞤫 𞤯𞤫 𞤀𞤥𞤫𞤪𞤭𞤳 𞤶𞤮𞤺𞤭𞥅 𞤯𞤫𞤲. 𞤉 𞤸𞤮𞥅𞤪𞤫 𞤯𞤵𞤲 𞤳𞤢𞤣𞤭⹁ 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳 𞤯𞤫𞤲 𞤲𞤮 𞤧𞤫𞤩𞤭𞤼𞤭𞥅 𞤬𞤫𞤱𞤲𞤣𞤮 𞤯𞤮𞥅 𞤬𞤮𞤼𞤢.


 
𞤄𞤢𞤯𞤼𞤢𞤲𞤫 𞤻𞤢𞤤𞤢𞥄𞤲𞤣𞤫 𞤬𞤭𞥅 𞤚𞤭𞥅𞤤𞥆𞤭 𞤱𞤢𞤤𞥆𞤢 𞤸𞤢𞤳𞥆𞤫𞥅𞤶𞤭 𞤪𞤫𞤱𞤩𞤫 𞤩𞤫𞤲⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤢𞤷𞥆𞤭𞤼𞤭𞥅 𞤪𞤫𞤱𞤩𞤫 𞤕𞤢𞤨𞥆𞤢𞤲𞤯𞤫 𞤼𞤢𞤼𞤮 𞤫 𞤺𞤮𞤮 𞤧𞤮𞤳𞤢𞤲𞤮𞥅𞤩𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲.


𞤑𞤮 𞤸𞤢𞤲𞤳𞤭 𞤫 𞤃𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥘 𞤐𞤦𞤮𞥅𞤴𞤮 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤 𞤶𞤢𞤲𞤺𞤢𞥄 𞤳𞤢 𞤰𞤫𞤱𞤤𞤵 𞤘𞤭𞤲𞤫.


𞤑𞤮 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫 𞥘 𞤐𞤦𞤴𞤮⹁ 𞤼𞤮𞤯𞥆𞤢𞥄 𞤬𞤭𞥅 𞤥𞤢𞤲𞤼𞤵𞤺𞤮𞤤 𞤩𞤢𞤽𞤼𞤢𞥄𞤪𞤫 𞤪𞤫𞤱𞤩𞤫 𞤩𞤫𞤲 𞤳𞤢 𞤦𞤢𞤽𞥆𞤫 𞤲𞤺𞤢𞤤𞤵⹁ 𞤲𞤶𞤢𞥄𞤺𞤮⹁ 𞤣𞤢𞤱𞤪𞤮 𞤫 𞤳𞤢 𞤸𞤵𞥅𞤱𞤮𞤲’𞤣𞤭𞤪𞤢𞤤. 𞤑𞤢𞤣𞤭 𞤳𞤮 𞤻𞤢𞤤𞤢𞥄𞤲𞤣𞤫 𞤩𞤢𞤲𞤺𞤭𞤲𞤭𞤪𞤲𞤣𞤫 𞤲𞤶𞤢𞤺𞥆𞤵⹁ 𞤷𞤢𞤯𞤫𞥅𞤤𞤫⹁ 𞤼𞤢𞤥𞤨𞤫 𞤯𞤫 𞤪𞤫𞤱𞤩𞤫 𞤩𞤫𞤲 𞤪𞤮𞤲𞤣𞤢𞥄. 𞤑𞤮 𞤯𞤵𞤥 𞤱𞤢𞤯𞤭 𞤧𞤭 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫 𞤲𞤮 𞤼𞤮𞤯𞥆𞤮𞤪𞤢𞥄 𞤳𞤢𞤣𞤭 𞤲𞤺𞤢𞤥 𞤰𞤢𞤥𞤼𞤵𞤺𞤮𞤤 𞤼𞤭𞥅𞤤𞥆𞤭 𞤱𞤢𞤤𞥆𞤢 𞤸𞤢𞤹𞥆𞤫𞥅𞤶𞤭 𞤪𞤫𞤱𞤩𞤫 𞤩𞤫𞤲.


𞤉 𞤤𞤫𞤴𞤯𞤫 𞤺𞤮𞤮𞥅 𞤱𞤢𞤲𞤮 𞤑𞤭𞤦𞤢𞥄⹁ 𞤕𞤢𞤴𞤲𞤢⹁ 𞤈𞤵𞥅𞤧𞤭𞤴𞤢⹁ 𞤪𞤫𞤱𞤩𞤫 𞤩𞤫𞤲 𞤲𞤮 𞤲𞤫𞤱𞤲𞤢𞤲𞤢𞥄 𞤼𞤵𞤤𞤼𞤵𞤺𞤮𞤤 𞤺𞤮𞤤𞥆𞤫 𞤫 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫. 𞤂𞤫𞤴𞤯𞤫 𞤺𞤮𞥅 𞤳𞤢𞤣𞤭⹁ 𞤳𞤮 𞤫 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫 𞤢𞤷𞥆𞤭𞤼𞤢𞤼𞤢 𞤪𞤫𞤱𞤩𞤫 𞤧𞤮𞤳𞤭𞥅𞤩𞤫 𞤳𞤮 𞤲𞤫𞥅𞤩𞤭 𞤥𞤢𞤤𞥆𞤢 𞤦𞤮𞤲𞥆𞤵𞤲𞤮𞥅𞤩𞤫 𞤳𞤮 𞤼𞤭𞥅𞤯𞤢𞥄.


𞤘𞤭𞤲𞤫 𞤳𞤮 𞤩𞤫𞥅 𞤯𞤮𞤮 𞤪𞤫𞤱𞤩𞤫 𞤢𞤷𞥆𞤭𞤼𞤭. 𞤐𞤮 𞤼𞤢𞤱𞤢𞥄 𞤫 𞤢𞤷𞥆𞤭𞤼𞤢𞥄𞤩𞤫 𞤩𞤫𞤲 𞤖𞤢𞤣𞤭𞤴𞤢𞤼𞤵 𞤄𞤢𞥄⹁ 𞤶𞤢𞤥𞥆𞤭𞤼𞤭𞤲𞤮𞥅𞤯𞤮 𞤳𞤢 𞤲𞤶𞤵𞤩𞥆𞤵𞤤𞤭 𞤸𞤵𞥅𞤱𞤮𞤲’𞤣𞤭𞤪𞤫 𞤖𞤢𞤶𞥆𞤢 𞤨𞤪𞤫𞥅𞥁𞤭𞥅.




𞥑 – ‮𞤅𞤢𞤪𞤢𞤲 𞤅𞤢𞤥𞤵𞤪𞤢⹁ 𞤁𞤵𞤦𞤫𞤪𞤫𞤳𞤢𞥒 – 𞤊𞤢𞤼𞤭𞤥𞤢 𞤅𞤢𞤲𞤺𞤢𞤪𞤫𞥅⹁ 𞤑𞤢𞤲𞤳𞤢𞤲𞥓 – 𞤊𞤢𞤼𞤭𞤥 𞤑𞤮𞤲𞤣𞤫⹁ 𞤅𞤭𞤺𞤭𞤪𞤭𞥔 – 𞤃𞤢𞤪𞤭𞤴𞤢𞤥𞤢 𞤔𞤢𞤤𞥆𞤮⹁ 𞤅𞤫𞤪𞤫𞤳𞤮𞤪𞤫𞥕 – 𞤐𞤵𞤱𞤢𞤴 𞤘𞤮𞤪𞤮𞤾𞤮𞤺𞤭⹁ 𞤃𞤢𞤧𞤢𞤲𞤼𞤢𞥖 – ‘𞤐𞤃𞤢𞥄 𞤅𞤭𞤤𞥆𞤢𞥄⹁ 𞤃𞤢𞤬𞤢𞤲𞤳𞤮𞥗- 𞤓𞤥𞥆𞤵 𞤔𞤢𞤤𞥆𞤮⹁ 𞤃𞤢𞤬𞤢𞤲𞤳𞤮𞥘 – 𞤃𞤢𞤪𞤭𞤴𞤢𞤥𞤢 𞤅𞤢𞥄𞤶𞤮 𞤅𞤢𞥄𞤤⹁ 𞤃𞤢𞤬𞤢𞤲𞤳𞤮𞥙 – 𞤄𞤵𞤲𞤼𞤵𞤪𞤢𞥄𞤦𞤭 𞤅𞤭𞤤𞥆𞤢𞥄⹁ 𞤃𞤢𞤬𞤢𞤲𞤳𞤮𞥑𞥐 – 𞤑𞤢𞤶𞥆𞤢𞤼𞤵 𞤑𞤢𞤥𞤢𞤪𞤢⹁ 𞤃𞤢𞤬𞤢𞤲𞤳𞤮𞥑𞥑 – 𞤀𞥄𞤥𞤭𞤲𞤢𞤼𞤢 𞤑𞤢𞤥𞤢𞤪𞤢⹁ 𞤁𞤭𞤳𞤧𞤭𞤲𞥑𞥒 – 𞤃𞤢𞤪𞤭𞤴𞤢𞤥𞤢 𞤁𞤵𞤧𞤵 𞤔𞤢𞤤𞥆𞤮⹁ 𞤁𞤭𞤳𞤧𞤭𞤲𞥑𞥓 – 𞤃𞤢𞤪𞤭𞤴𞤢𞤥𞤢 𞤄𞤢𞤥𞤦𞤢⹁ 𞤃𞤢𞤬𞤢𞤲𞤳𞤮𞥑𞥔 – 𞤃𞤢𞤪𞤭𞤴𞤢𞤥𞤢 𞤑𞤢𞤥𞤢𞤪𞤢⹁ 𞤃𞤢𞤬𞤢𞤲𞤳𞤮𞥑𞥕 – 𞤅𞤮𞤲𞥆𞤢 𞤑𞤮𞤲𞤣𞤫⹁ 𞤁𞤭𞤳𞤧𞤭𞤲𞥑𞥖 – 𞤈𞤢𞤸𞤥𞤢𞤼𞤵𞤤𞥆𞤢𞥄𞤸𞤭 𞤅𞤭𞤤𞥆𞤢𞥄⹁ 𞤃𞤢𞤬𞤢𞤲𞤳𞤮𞥑𞥗 – 𞤊𞤢𞥄𞤼𞤵𞤥𞤢𞤼𞤢 𞤂𞤢𞤥𞤢𞤪𞤢𞥄𞤲𞤢 𞤄𞤢𞥄⹁ 𞤃𞤢𞤬𞤢𞤲𞤳𞤮𞥑𞥘 – 𞤊𞤢𞥄𞤼𞤵𞤥𞤢𞤼𞤢 𞤄𞤢𞤪𞤭⹁ 𞤁𞤭𞤳𞤧𞤭𞤲𞥑𞥙 – 𞤈𞤵𞤹𞤭 𞤑𞤢𞤥𞤢𞤪𞤢⹁ 𞤊𞤢𞤪𞤢𞥄𞤲𞤢𞥒𞥐 – 𞤀𞥄𞤥𞤭𞤲𞤢𞤼𞤢 𞤑𞤫𞤴𞤼𞤢⹁ 𞤁𞤵𞤦𞤫𞤪𞤫𞤳𞤢𞥒𞥑 – 𞤊𞤢𞥄𞤼𞤵𞤥𞤢𞤼𞤢 𞤅𞤭𞤤𞥆𞤢𞥄⹁ 𞤁𞤭𞤳𞤧𞤭𞤲𞥒𞥒 – 𞤖𞤢𞤣𞤭𞤴𞤢𞤼𞤵 𞤄𞤢𞥄⹁ 𞤁𞤭𞤳𞤧𞤭𞤲𞥒𞥓 – 𞤊𞤢𞤲𞤼𞤢 𞤳𞤫𞤴𞤼𞤢⹁ 𞤁𞤭𞤳𞤧𞤭𞤲𞥒𞥔 – 𞤂𞤵𞤧𞤭𞤴𞤢 𞤑𞤮𞤲𞤼𞤫⹁ 𞤃𞤢𞤬𞤢𞤲𞤳𞤮𞥒𞥕 – 𞤀𞥄𞤣𞤢𞤥𞤢 𞤑𞤵𞤥𞤦𞤢 𞤅𞤮𞥅⹁ 𞤘𞤢𞥄𞤱𞤢𞤤𞥒𞥖 – 𞤃𞤢𞤪𞤭𞤴𞤢𞤥𞤢 𞤅𞤭𞤪𞤫𞥅 𞤑𞤢𞤥𞤢𞤪𞤢𞥄⹁ 𞤑𞤮𞥅𞤴𞤢𞥄𞥒𞥗 – 𞤑𞤢𞥄𞤪𞤮𞤤𞤭𞤲 𞤅𞤫𞤪𞤫𞤳𞤢𞤣𞤵𞤲𞤮⹁ 𞤃𞤢𞤬𞤢𞤲𞤳𞤮𞥒𞥘 – 𞤖𞤢𞤶𞥆𞤢 𞤀𞤭𞤴𞤧𞤢𞤼𞤵 𞤅𞤢𞥄𞤤⹁ 𞤃𞤢𞥄𞤥𞤵𞤲𞥒𞥙 – 𞤅𞤭𞤪𞤢 𞤔𞤢𞤳𞤭𞤼𞤫𞥅⹁ 𞤑𞤮𞥅𞤴𞤢𞥄𞥓𞥐 – 𞤅𞤭𞤴𞤢 𞤚𞤮𞤤𞤲𞤮⹁ 𞤘𞤫𞤺𞤫𞤣𞤵𞥓𞥑 – 𞤔𞤫𞤴𞤲𞤢𞤦𞤵 𞤑𞤢𞤥𞤢𞤪𞤢⹁ 𞤅𞤫𞤪𞤫𞤳𞤮𞤪𞤫
𞤑𞤮 𞤸𞤢𞤲𞤳𞤭 𞤫 𞤢𞥄𞤩𞤵𞤲’𞤣𞤫 𞤻𞤢𞤤𞤲𞤣𞤫 𞥗 𞤲𞤦𞤮𞥅𞤴𞤮 𞥒𞥐𞥒𞥒⹁ 𞤱𞤭𞤢𞥄 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤲𞤮 𞤼𞤮𞤯𞥆𞤢 𞤢𞤪𞤣𞤢𞤺𞤮𞤤 𞤳𞤫𞤲𞤫𞤲 𞤬𞤫𞤣𞥆𞤫 RPG 𞤲𞤣𞤫𞤲.


𞤑𞤮 𞤳𞤢𞤲𞤳𞤮 𞤢𞤪𞤣𞤭𞤲𞤮𞥅 𞤶𞤢𞥄𞤺𞤮𞤪𞤢𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤢𞤤 𞤸𞤢𞥄 𞤲𞤣𞤫 𞤮𞤲 𞤬𞤮𞤤𞥆𞤢𞤲𞤮𞥅 𞤻𞤢𞤤𞤲𞤣𞤫 𞥕 𞤅𞤭𞤤𞤼𞤮 𞥒𞥐𞥒𞥑. 𞤖𞤢𞤪𞤭 𞤮 𞤩𞤵𞤪𞤲𞤭𞥅 𞤣𞤵𞥅𞤩𞤭 𞤼𞤢𞤼𞤭 𞤫 𞤢𞤪𞤣𞤢𞥄𞤳𞤵 𞤲𞤺𞤵𞤲⹁ 𞤧𞤢𞤦𞤵𞤲𞤢 𞤳𞤮 𞤻𞤢𞤤𞤲𞤣𞤫 𞥒𞥑 𞤁𞤵𞥅𞤶𞤮 𞥒𞥐𞥑𞥘⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤼𞤮𞤯𞥆𞤭𞤲𞤮𞥅 𞤥𞤮 𞤬𞤭𞥅 𞤢𞤪𞤣𞤢𞥄𞤳𞤵 𞤲𞤺𞤵𞤲.


𞤑𞤮 𞤺𞤭𞤦𞤭 𞤳𞤢 𞤣𞤢𞤪𞤲𞤣𞤫 𞤯𞤭𞤯𞤢𞤩𞤫𞤪𞤫 𞤫 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥐⹁ 𞤑𞤢𞥄𞤧𞤮𞤪𞤭 𞤼𞤢𞤱𞤼𞤵𞤲𞤮𞥅 𞤀𞤤𞤬𞤢𞥄 𞤑𞤮𞤲𞤣𞤫. 𞤇𞤢𞥄𞤱𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤶𞤮𞥅𞤯𞤢𞥄𞤣𞤫 𞤳𞤢 𞤤𞤢𞥄𞤥𞤵⹁ 𞤩𞤫 𞤺𞤢𞥄𞤤𞤣𞤭. 𞤌𞤲𞤼𞤵𞤥𞤢 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤼𞤢𞤱𞤼𞤮𞤴𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤫 𞤅𞤭𞤣𞤭𞤴𞤢 𞤚𞤵𞥅𞤪𞤫 𞤳𞤢 𞤤𞤭𞤣𞥆𞤵 𞤸𞤢𞥄 𞤧𞤢𞤪𞤮𞥅𞤩𞤫 𞤩𞤫𞤲 𞤧𞤵𞤩𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥓. 𞤐𞤣𞤫 𞤲𞤺𞤮𞤲 𞤧𞤵𞤩𞤮 𞤬𞤫𞤰𞥆𞤵𞤲𞤮𞥅⹁ 𞤧𞤢𞤪𞤮𞥅𞤩𞤫 𞤩𞤫𞤲 𞤶𞤮𞥅𞤯𞥆𞤭𞤲𞤢𞥄⹁ 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤪𞤵𞤼𞥆𞤭𞥅 𞤳𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤳𞤢𞤣𞤭.


𞤀𞤤𞤬𞤢𞥄 𞤑𞤮𞤲𞤣𞤫 𞤩𞤢𞤣𞤲𞤭𞤼𞤭 𞤥𞤮 𞤱𞤢𞤯𞤭 𞤥𞤮 𞤶𞤢𞥄𞤺𞤮𞤪𞤢𞥄𞤯𞤮 𞤬𞤭𞥅 𞤸𞤵𞥅𞤱𞤮𞤲’𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤸𞤫𞥅𞤪𞤼𞤢𞥄𞤺𞤵 𞤫 𞤳𞤢𞤱𞤼𞤢𞥄𞤺𞤵. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥘 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤬𞤵𞤧𞤭 𞤬𞤫𞤣𞥆𞤫 𞤥𞤵𞤵𞤲 𞤲𞤣𞤫𞤲 (GPT 𞤘𞤭𞤲𞤫 𞤊𞤭𞥅 𞤊𞤮𞤱) 𞤮 𞤱𞤢𞤯𞤼𞤭 𞤲𞤣𞤫 𞤫 𞤲𞤣𞤫𞤪 𞤬𞤫𞤣𞥆𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤣𞤫𞤲. 𞤌 𞤧𞤭𞤳𞥆𞤵𞤲𞤮 𞤲𞤢𞤲𞤣𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤣𞤢𞤪𞤮𞤼𞤢𞤲𞤮𞥅𞤳𞤮 𞤫 𞤧𞤵𞤩𞤮 𞤧𞤢𞥄𞤼𞤭𞤲𞤮𞥅𞤲𞤺𞤮 𞤫 𞥒𞥐𞥒𞥐 𞤲𞤺𞤮𞤲. 𞤌𞤲𞤼𞤵𞤥𞤢⹁ 𞤸𞤢𞤪𞤢 𞤳𞤮 𞤳𞤢𞤲𞤳𞤮 𞤧𞤵𞤩𞤫𞤼𞤫𞤲𞤮𞥅 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤬𞤫𞤣𞥆𞤫 𞤉𞤈-𞤆𞤉𞥅-𞤅𞤉 (RPG – 𞤈𞤫𞤲𞤣𞤭𞤲𞤣𞤭𞤲𞤢𞤤 𞤒𞤭𞤥𞤩𞤫 𞤘𞤭𞤲𞤫)


𞤑𞤮𞤲𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤶𞤮𞥅𞤯𞤼𞤮𞥅𞤪𞤭 𞤣𞤮𞥅𞤤𞤫 𞤳𞤢 𞤤𞤢𞥄𞤥𞤵 𞤸𞤢𞥄 𞤲𞤣𞤫 𞤮 𞤬𞤮𞤤𞥆𞤢𞤲𞤮𞥅. 𞤀𞤣𞤮 𞤮 𞤬𞤮𞤤𞥆𞤫𞥅𞤣𞤫⹁ 𞤧𞤮𞤺𞤭𞤼𞤢𞥄𞤥𞤢 𞤱𞤮𞤲𞤣𞤫𞤥𞤢 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤬𞤢𞥄𞤤𞤢𞤲𞤮 𞤶𞤮𞤺𞤲𞤵𞤼𞤵𞤣𞤫 𞤶𞤮𞤲𞤣𞤫 𞤥𞤵𞤵𞤲 𞤲𞤣𞤫𞤲 𞤮 𞤴𞤢𞤤𞤼𞤢 𞤩𞤢𞤴 𞤮 𞤸𞤫𞤩𞤢𞥄𞤲𞤮 𞤧𞤢𞤺𞤮 𞤥𞤢𞤳𞥆𞤮. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤢𞤪𞤭 𞤸𞤮𞥅𞤤𞤢𞥄𞤪𞤫 𞤯𞤵𞥅𞤯𞤢𞥄 𞤸𞤢𞤳𞥆𞤵𞤲’𞤣𞤫 𞤥𞤢𞤳𞥆𞤮 𞤫 𞤀𞤤𞤬𞤢𞥄 𞤑𞤮𞤲𞤣𞤫.


𞤑𞤮𞤲𞤮 𞤶𞤮𞥅𞤲𞤭 𞤳𞤢𞤲 𞤫 𞤦𞤭𞤴𞤮𞤤 𞤴𞤭𞤥𞤩𞤫 𞤑𞤢𞥄𞤧𞤮𞤪𞤭 𞤩𞤫𞤲⹁ 𞤳𞤮 𞤳𞤢𞤲𞤳𞤮 𞤱𞤮𞤲𞤭 𞤥𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤦𞤢𞤥𞤦𞤢𞤲𞤭 𞤴𞤮 𞤤𞤮𞤲𞤼𞤮 𞤥𞤮 𞤸𞤮𞥅𞤪𞤫 𞤬𞤫𞤣𞥆𞤫 𞤥𞤢𞤩𞥆𞤫 𞤲𞤣𞤫𞤲. 𞤑𞤮𞤲𞤮 𞤯𞤵𞥅𞤯𞤵𞤩𞤫 𞤫 𞤼𞤢𞤱𞤢𞥄𞤩𞤫 𞤫 𞤲𞤣𞤫𞥅 𞤬𞤫𞤣𞥆𞤫 𞤶𞤢𞤩𞤢𞥄𞤤𞤭 𞤯𞤵𞤥.


𞤏𞤮𞥅𞤣𞤭𞥅 𞤱𞤭𞤵𞤩𞤫⹁ 𞤱𞤮𞤲𞤣𞤫𞤥𞤢 𞤳𞤮 𞤶𞤢𞤲𞤬𞤢 𞤱𞤢𞤯𞤢𞥄 𞤧𞤢𞤦𞤵𞤲𞤢 𞤳𞤮𞥅𞤸𞤮𞥅𞤩𞤫 𞤥𞤢𞤱𞤩𞤫 𞤬𞤫𞤣𞥆𞤫 𞤲𞤣𞤫𞤲 𞤼𞤢𞤱𞤢𞤲𞤮𞥅𞤳𞤢 𞤫 𞤬𞤫𞤱𞤶𞤵𞤩𞤫 𞤩𞤫𞤲. 𞤏𞤢𞤲𞤮 𞤁𞤢𞤥𞤢𞤪𞤮 𞤑𞤢𞤥𞤢𞤪𞤢⹁ 𞤃𞤮𞤸𞤢𞤥𞥆𞤫𞤣 𞤔𞤢𞥄𞤲𞤫⹁ 𞤃𞤢𞤥𞤢𞤣𞤭 𞤄𞤢𞤤𞤮⹁ 𞤫𞤳𞤲𞤫𞤩. 𞤏𞤵𞤪𞤭𞤲 𞤩𞤫𞥅 𞤯𞤮𞤮 𞤸𞤵𞤥𞤨𞤭𞤼𞤢𞤲𞤮𞥅𞤳𞤭 𞤱𞤮𞤲𞤣𞤫𞤥𞤢 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤲𞤮 𞤲𞤮𞤣𞥆𞤭𞤼𞤢𞥄.


𞤑𞤮 𞤱𞤮𞤲𞤢𞤲𞤩𞤫 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤼𞤢𞤲 𞤼𞤢𞤱𞤢𞤲𞤮𞥅 𞤫 𞤬𞤫𞤱𞤶𞤮𞥅𞤩𞤫 𞤲𞤮𞤣𞥆𞤭𞤼𞤢𞤲𞤮𞥅𞤩𞤫 𞤩𞤫𞤲. 𞤉 𞤱𞤭𞤴𞤭 𞤥𞤢𞤩𞥆𞤫 𞤳𞤮 𞤴𞤫𞤤𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤩𞤫 𞤻𞤭𞥅𞤩𞤲𞤭. 𞤐𞤢𞤲𞤼𞤵 𞤡𞤫𞤪𞤭𞥅𞤬 𞤸𞤮𞤤𞥆𞤭𞤼𞤵𞤲𞤮 𞤱𞤮𞤲𞤣𞤫𞤥𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤫𞤤𞤣𞤵𞤲𞤮 𞤩𞤢𞤼𞤢𞥄𞤳𞤵𞤪𞤵 𞤳𞤢 𞤮 𞤴𞤢𞤥𞤭𞤪𞤭 𞤴𞤮 𞤑𞤢𞥄𞤧𞤮𞤪𞤭 𞤊𞤮𞤬𞤢𞤲𞤢𞥄 𞤱𞤢𞤯𞤫 𞤸𞤮𞥅𞤪𞤫 𞤺𞤮𞥅𞤥𞤵 𞤸𞤵𞥅𞤩𞤲𞤭𞤪𞤺𞤵 𞤲𞤺𞤵𞤲.
𞤐𞤢𞤲𞤢 𞤀𞤳𞤵𞤬𞤮 𞤀𞤣𞤮 ⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤢𞤲𞤢 𞤲𞤣𞤭𞤲⹁ 𞤢𞤪𞤣𞤭𞤲𞤢𞥄𞤯𞤮 𞤮𞤲 𞤳𞤢𞤣𞤭 𞤸𞤮𞥅𞤪𞤫𞥅 𞤁𞤉𞤐𞤘𞤖𞤀 ( CEDEAO – ECOWAS) 𞤬𞤫𞤱𞤲𞤣𞤮 𞤯𞤮𞤮⹁ 𞤬𞤭𞤪𞤼𞤭𞥅 𞤴𞤢𞤸𞤣𞤵 𞤥𞤢𞤳𞥆𞤮 𞤲𞤣𞤵𞤲 𞤄𞤵𞤪𞤳𞤭𞤲𞤢.


𞤑𞤮 𞤳𞤢𞤲𞤳𞤮 𞤫 𞤃𞤮𞤸𞤢𞤥𞥆𞤫𞤣 𞤄𞤢𞥁𞤵𞤥⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤐𞤭𞥅𞤶𞤫𞤪 𞤲𞤣𞤭𞤲⹁ 𞤧𞤢𞥄𞤼𞤭𞤲𞤢𞤲𞤮𞥅 𞤸𞤢𞤲𞤣𞤫 𞤫 𞤐𞤢𞥄𞤧𞤢𞥄𞤲𞤣𞤫 𞤻𞤢𞤤𞤲𞤣𞤫 𞥓 𞤐𞤦𞤮𞥅𞤴𞤮 𞥒𞥐𞥒𞥒 𞤳𞤢 𞤤𞤢𞥄𞤥𞤮𞤪𞤣𞤫 𞤏𞤢𞤺𞤢𞤣𞤵𞤺𞤵 𞤬𞤭𞥅 𞤼𞤭𞤲𞤼𞤵𞤣𞤵𞤺𞤮𞤤 𞤫 𞤧𞤮𞥅𞤪𞤭𞥅𞤩𞤫 𞤶𞤢𞤩𞤼𞤵𞤩𞤫 𞤤𞤢𞥄𞤥𞤵 𞤩𞤫𞤲.


𞤑𞤮 𞤱𞤮𞤲𞤭 𞤧𞤢𞤦𞤵 𞤩𞤫 𞤬𞤭𞤪𞤼𞤵𞤣𞤫 𞤴𞤢𞤸𞤣𞤵 𞤥𞤢𞤩𞥆𞤫 𞤲𞤣𞤵𞤲⹁ 𞤳𞤮 𞤼𞤢𞤱𞤵𞤣𞤫 𞤸𞤮𞥅𞤪𞤫𞥅𞤶𞤮 𞤶𞤵𞤲𞤼𞤢𞤤 𞤄𞤵𞤪𞤳𞤭𞤲𞤢 𞤲𞤺𞤢𞤤 𞤬𞤫𞤰𞥆𞤭𞥅𞤲𞤭𞥅 𞤸𞤢𞤲𞤳𞤭 𞤀𞥄𞤣𞤢𞤱𞤢𞤤 𞤼𞤢𞤦𞤭𞤲𞤼𞤭𞤲𞤺𞤢𞤤 𞤣𞤵𞥅𞤩𞤭 𞤼𞤢𞤼𞤭 𞤬𞤭𞥅 𞤸𞤢𞤨𞥆𞤵 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤. 𞤔𞤮𞥅𞤲𞤭 𞤳𞤢𞤲⹁ 𞤳𞤮 𞤲𞤵𞤤𞤢𞤤 𞤶𞤢𞥄𞤺𞤮𞤪𞤢𞥄𞤩𞤫 𞤱𞤮𞤲𞤭 𞤤𞤮𞤲𞤼𞤢𞥄𞤣𞤫 𞤩𞤫 𞤫 𞤴𞤢𞤸𞤣𞤵 𞤲𞤣𞤵𞤲 𞤄𞤵𞤪𞤳𞤭𞤲𞤢.


𞤁𞤉𞤐𞤘𞤖𞤢 (ECOWAS – CEDEAO) 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤲𞤮 𞤢𞥄𞤲𞤭𞤲𞤭 𞤩𞤫 𞤲𞤣𞤫 𞤼𞤢𞤱𞤵𞤲𞤮𞥅 𞤸𞤢𞥄 𞤶𞤮𞥅𞤲𞤭⹁ 𞤈𞤮𞤳 𞤑𞤭𞤪𞤭𞤧𞤼𞤭𞤴𞤢𞤲 𞤑𞤢𞤦𞤮𞤪𞤫⹁ 𞤤𞤢𞥄𞤥𞤯𞤮 𞤳𞤭𞤯𞥆𞤮 𞤄𞤵𞤪𞤳𞤭𞤲𞤢 𞤮𞤲⹁ 𞤲𞤮 𞤶𞤮𞤺𞤢𞥄.


𞤑𞤮 𞤸𞤭𞤳𞥆𞤢 𞤯𞤮𞥅⹁ 𞤻𞤢𞤤𞤲𞤣𞤫 𞥒𞥔 𞤅𞤭𞥅𞤤𞤮 (𞤅𞤢𞤲𞤢𞥄𞤱𞤭𞤪𞤵)⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤭 𞤑𞤭𞤪𞤭𞤧𞤼𞤭𞤴𞤢𞤲 𞤑𞤢𞤦𞤮𞥅𞤪𞤫⹁ 𞤩𞤫 𞤤𞤮𞤲𞤼𞤭𞤲𞤭𞤪𞤭 𞤥𞤮 𞤆𞤮𞤤 𞤖𞤢𞤲𞤪𞤭 𞤅𞤢𞤲𞤣𞤢𞤱𞤮𞤺𞤮 𞤁𞤢𞤥𞤭𞤦𞤢.


𞤑𞤮 𞤩𞤢𞤣𞤲𞤭 𞤒𞤭𞤥𞤩𞤫 𞤲𞤮𞥅𞤺𞤢𞤴𞤮 𞤲𞤮 𞤥𞤢𞥄𞤴𞤭 𞤫 𞤢𞤧𞤭𞤪𞤤𞤫 𞤳𞤢𞤽𞥆𞤫 𞤑𞤵𞤲𞤧𞤭𞤼𞤫𞤤.


𞤑𞤮 𞤸𞤢𞤲𞤳𞤭 𞤫 𞤐𞤔𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥒 𞤐𞤦𞤮𞥅𞤴𞤮 𞥒𞥐𞥒𞥒 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤭 𞤲𞤣𞤫 𞤤𞤫𞤴𞤣𞤭 𞤲𞤣𞤭𞤲 𞤣𞤢𞤩𞥆𞤭𞤼𞤭𞤲𞤮𞥅 𞤸𞤮𞥅𞤪𞤫 𞤱𞤮𞤲𞤵𞤲𞤮𞥅𞤩𞤫 𞤢𞤧𞤵𞤣𞤫 𞤩𞤫𞤲 𞤳𞤢𞤽𞥆𞤫. 𞤍𞤵𞥅𞤯𞤵𞤩𞤫 𞤦𞤢𞤪𞤥𞤭 𞤳𞤢𞤣𞤭.


𞤊𞤭𞥅 𞤳𞤢𞤤𞤢 𞤲𞤣𞤫𞥅 𞤮𞥅𞤺𞤭𞤪𞤣𞤫 𞤑𞤵𞤲𞤧𞤭𞤼𞤫𞤤 𞤧𞤮𞤳𞤢𞤲𞤮𞥅𞤥𞤢⹁ 𞤢𞤧𞤵𞤺𞤮𞤤 𞤳𞤢𞤽𞥆𞤫 𞤼𞤮𞤽𞤢𞥄 𞤫 𞤥𞤢𞤴𞤪𞤫⹁ 𞤯𞤵𞤥 𞤸𞤢𞤯𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤣𞤵𞥅𞤥𞤢𞥄𞤣𞤫 𞤫 𞤥𞤵𞤵𞤲.


𞤑𞤵𞤲𞤧𞤭𞤼𞤫𞤤 𞤳𞤮 𞤫 𞤲𞤣𞤫𞤪 𞤼𞤵𞤬𞤵𞤲𞤣𞤫 𞤘𞤢𞥄𞤱𞤢𞤤 𞤲𞤣𞤫𞤲 𞤫 𞤣𞤭𞥅𞤱𞤢𞤤 𞤄𞤮𞤳𞤫 𞤲𞤺𞤢𞤤 𞤶𞤫𞤴𞤢𞥄. 𞤑𞤮 𞤳𞤢 𞤸𞤭𞤪𞤲𞤢𞥄𞤲𞤺𞤫 𞤐𞤢𞤲𞤮 𞤘𞤭𞤲𞤫⹁ 𞤲𞤣𞤫𞥅 𞤤𞤫𞤧𞤯𞤢𞤤𞤭𞥅𞤪𞤫 𞤑𞤵𞤲𞤧𞤭𞤼𞤫𞤤 𞤸𞤭𞤳𞥆𞤮𞤪𞤭. 𞤑𞤮 𞤳𞤭𞤤𞤮𞤥𞤫𞥅𞤼𞤭 𞥑𞥐𞥐 𞤱𞤮𞤲𞤭 𞤸𞤢𞤳𞥆𞤵𞤲’𞤣𞤫 𞤥𞤢𞤴𞤪𞤭 𞤫 𞤂𞤢𞤦𞤫⹁ 𞤧𞤢𞥄𞤪𞤫 𞤥𞤢𞤱𞤲𞤣𞤫 𞤊𞤵𞥅𞤼𞤢 𞤔𞤢𞤤𞤮𞥅 𞤲𞤣𞤫𞤲.


𞤑𞤮 𞤪𞤮𞤱𞤢𞤲𞤭 𞤫 𞤁𞤵𞥅𞤶𞤮 𞥒𞥐𞥒𞥑⹁ 𞤳𞤵𞤥𞤨𞤭𞤼𞤢𞤤 𞤲𞤺𞤢𞤤 𞤶𞤢𞥄𞤤𞤭𞥅 𞤘𞤭𞤲𞤫 𞤱𞤮𞤲𞤣𞤫𞤥𞤢 𞤳𞤢𞤽𞥆𞤫 𞤴𞤭𞤢𞥄𞤥𞤢 𞤫 𞤸𞤮𞤯𞤮 𞤶𞤫𞤴𞤢𞥄𞤲𞤺𞤮 𞤫 𞤑𞤵𞤲𞤧𞤭𞤼𞤫𞤤 𞤱𞤭𞤫𞤼𞤫𞥅𞤲𞤺𞤮 𞤊𞤫𞤤𞥆𞤮 𞤑𞤢𞤧𞤫𞤲𞤺𞤢. 𞤌𞤲𞤼𞤵𞤥𞤢 𞤴𞤭𞤥𞤩𞤫 𞤭𞤱𞤪𞤭 𞤷𞤫𞤲𞤯𞤫 𞤯𞤫𞤲 𞤬𞤮𞤱 𞤘𞤭𞤲𞤫 𞤼𞤫𞤲𞤼𞤭𞤲𞤭𞥅 𞤳𞤢 𞤁𞤮𞤱𞤪𞤭 𞤘𞤭𞤲𞤫 (𞤱𞤢𞤲𞤮 𞤃𞤢𞤲𞤶𞤢𞥄𞤲𞤢⹁ 𞤅𞤭𞤺𞤭𞤪𞤭⹁ 𞤑𞤵𞤪𞤵𞤧𞤢⹁ 𞤑𞤢𞤲𞤳𞤢𞤲)⹁ 𞤩𞤫 𞤸𞤢𞤥𞥆𞤭𞤪𞤭 𞤘𞤢𞥄𞤱𞤢𞤤. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤷𞤮𞤺𞥆𞤵 𞤨𞤭𞥅𞤶𞤭 𞤬𞤮𞤨 𞤴𞤮 𞤩𞤫𞤴𞤣𞤮 𞤼𞤫𞤲𞤼𞤭𞤲𞤭𞥅 𞤳𞤮𞤯𞤢𞤲𞤯𞤫 𞤯𞤫𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤵𞤲𞤣𞤢𞥄𞤪𞤭 𞤲𞤣𞤭𞤲 𞤬𞤵𞤯𞥆𞤭 𞤴𞤫𞥅𞤦𞤢𞥄𞤣𞤫 𞤬𞤮𞤼𞤢 𞤧𞤢𞤦𞤵 𞤧𞤮𞤨𞥆𞤮 𞤤𞤫𞤯𞥆𞤫 𞤫 𞤢𞤧𞤮 𞤺𞤢𞤴𞤯𞤫.


𞤐𞤣𞤫 𞤴𞤭𞤥𞤩𞤫 𞤑𞤵𞤲𞤧𞤭𞤼𞤫𞤤 𞤩𞤫𞤲 𞤱𞤵𞤤𞥆𞤭𞤼𞤭𞤲𞤮𞥅⹁ 𞤤𞤢𞥄𞤥𞤵 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤵𞤲 𞤬𞤵𞤯𞥆𞤮𞤪𞤭 𞤼𞤮𞤽𞤵𞤣𞤫 𞤢𞤧𞤭𞤪𞤺𞤮𞤤 𞤶𞤫𞤥𞥆𞤢. 𞤇𞤢𞥄𞤱𞤼𞤭 𞤯𞤵𞤲 𞤩𞤫 𞤼𞤮𞤽𞤭 𞤬𞤫𞤧⹁ 𞤮𞤲𞤼𞤵𞤥𞤢 𞤩𞤫 𞤭𞤥𞥆𞤭𞤲𞤭 𞤧𞤮𞥅𞤪𞤭 𞤳𞤮 𞤢𞤴𞤲𞤢 𞤮𞥅𞤺𞤭𞤪𞤤𞤫 𞤯𞤫𞤲. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤴𞤮 𞤢𞤧𞤮𞥅𞤩𞤫 𞤫 𞤺𞤢𞤴𞤯𞤫 𞤩𞤫𞤴𞤣𞤮. 𞤖𞤢𞤴 𞤶𞤫𞤥𞥆𞤢 𞤩𞤫 𞤱𞤢𞤯𞤼𞤭 𞤢𞤧𞤭𞤪𞤣𞤫.


𞤅𞤮 𞤼𞤢𞤱𞤭𞥅 𞤤𞤢𞤱𞤵 𞤲𞤵𞤲 𞤳𞤮 𞤲𞤮𞤳𞥆𞤫𞥅𞤤𞤭 𞤯𞤭𞤯𞤭 𞤱𞤮𞤲𞤢𞤲𞤮𞥅 𞤢𞤧𞤫𞥅𞤣𞤫⹁ 𞤲𞤣𞤫 𞤲𞤮 𞤼𞤭𞤥𞥆𞤢𞤴𞤲𞤮𞥅 𞤤𞤫𞤦𞥆𞤭 𞤯𞤭𞤯𞤭⹁ 𞤸𞤢𞤪𞤭 𞤱𞤢𞤯𞤼𞤢𞥄𞤥𞤢 𞤢𞤧𞤫𞥅𞤣𞤫 𞤫 𞤲𞤮𞤳𞥆𞤵𞥅𞤶𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤧𞤵𞤳𞤢𞥄𞤩𞤫 𞤑𞤵𞤲𞤧𞤭𞤼𞤫𞤤 𞤩𞤫𞤲 𞤴𞤮 𞤥𞤵𞤪𞤼𞤢𞤲 𞤢𞤧𞤮𞥅𞤩𞤫 𞤩𞤫𞤲. 𞤉 𞤶𞤵𞤳𞤮 𞥒𞥐𞥒𞥑⹁ 𞤨𞤭𞤴𞤪𞤮 𞤥𞤢𞤱𞤲𞤺𞤮 𞤱𞤢𞤯𞤭 𞤑𞤵𞤲𞤧𞤭𞤼𞤫𞤤. 𞤍𞤵𞤥 𞤬𞤮𞤨 𞤣𞤢𞤪𞤼𞤭𞤲𞤢𞥄𞤤𞤭 𞤢𞤧𞤵𞤺𞤮𞤤 𞤲𞤺𞤮𞤤 𞤸𞤢𞥄 𞤲𞤣𞤫 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤭𞤪𞤭 𞤲𞤭𞥅.


𞤒𞤫𞤪𞤵 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤵𞤲’𞤺𞤮 𞤧𞤢𞤯𞤢𞥄 𞤫 𞤢𞤧𞤭𞤪𞤤𞤫 𞤳𞤢𞤽𞥆𞤫 𞤯𞤫𞤲 𞤧𞤢𞤦𞤵 𞤲𞤮 𞤱𞤮𞤲𞤢𞥄 𞤢𞤧𞤭𞤪𞤫𞥅𞤣𞤫 𞤲𞤮𞤲. 𞤈𞤮𞤱𞤢𞤲𞤭 𞤫 𞤁𞤵𞥅𞤶𞤮 𞥒𞥐𞥒𞥑⹁ 𞤤𞤫𞤴𞤣𞤭 𞤣𞤢𞤩𞥆𞤭𞤼𞤭𞤲𞤮 𞤳𞤢𞤣𞤭 𞤫 𞤲𞤺𞤢𞤴𞤳𞤢 𞤱𞤢𞤪𞤭 𞤴𞤭𞤥𞤩𞤫 𞥑𞥕 𞤅𞤭𞤺𞤭𞤪𞤭⹁ 𞤳𞤢 𞤣𞤮𞤱𞤪𞤭 𞤘𞤭𞤲𞤫.
 𞤙𞤢𞤤𞤲𞤣𞤫 𞥒𞥑 𞤷𞤮𞤤𞤼𞤮⹁ 𞤳𞤮 𞤻𞤢𞤤𞤢𞥄𞤲𞤣𞤫 𞤀𞤣𞤵𞤲𞤢𞤴𞤢𞤲𞤳𞤮𞥅𞤪𞤫 𞤍𞤫𞤲𞤺𞤢𞤤 𞤥𞤵𞤴𞤲𞤢𞥄𞤲𞤺𞤢𞤤 𞤱𞤮𞥅𞤱𞤢𞥄𞤲𞤣𞤫 𞤱𞤵𞤪𞤲𞤭𞤼𞤫𞥅𞤣𞤫 𞤫 𞤤𞤫𞤴𞤯𞤫 𞤱𞤭𞤲𞤣𞤫𞤪𞤫 𞤲𞤣𞤫𞤲 𞤬𞤮𞤱. 𞤍𞤵𞤥 𞤲𞤮𞤲 𞤳𞤮 𞤱𞤮𞤲𞤢𞤲𞤣𞤫 𞤩𞤫𞤲 𞤬𞤭𞤲𞤵𞤩𞤫 𞤢𞤲𞤣𞤭 𞤲𞤢𞤬𞤮𞥅𞤪𞤫 𞤯𞤫𞤲𞤺𞤢𞤤 𞤲𞤸𞤢𞤤 𞤦𞤫 𞤥𞤵𞤴𞤲𞤭. 𞤖𞤭𞤳𞥆𞤢 𞤳𞤢𞤣𞤭⹁ 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫 𞤱𞤵𞤪𞤲𞤭𞤼𞤭𞤪𞤢𞤲𞤮 𞤸𞤫𞤴𞤯𞤭𞤲𞤼𞤭𞤲𞤺𞤮𞤤 𞤲𞤣𞤫 𞤲𞤮 𞤋𞤲𞤫𞤧𞤳𞤮 𞤬𞤢𞥄𞤲𞤣𞤮𞤪𞤭 𞤲𞤮𞤲.
𞤑𞤮𞤲𞤮 𞤳𞤮 𞤴𞤮𞤱𞤮𞤲𞤣𞤭𞤪𞤭 𞤫 𞤬𞤭𞥅 𞤯𞤫𞤲𞤺𞤢𞤤 𞤆𞤵𞤤𞤢𞤪 𞤲𞤺𞤢𞤤 𞤫 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞥒𞥐𞥒𞥒 𞤯𞤮𞤮⹁ 𞤳𞤮 𞤥𞤢𞤱𞤲𞤭 𞤱𞤢𞤯𞤵𞤲𞤮. 𞤑𞤮 𞤱𞤮𞤲𞤭 𞤲𞤮𞤲 𞤧𞤢𞤦𞤢𞥄𞤦𞤵 𞤯𞤵𞤲⹁ 𞤳𞤮 𞤯𞤫𞥅 𞤸𞤭𞤥𞥆𞤫 𞤱𞤮𞤲𞤵𞤯𞤫 𞤫 𞤣𞤢𞥄𞤯𞤫 𞤣𞤢𞤪𞤢𞤲𞤭𞥅𞤩𞤫 𞤲𞤺𞤮𞤤 𞤦𞤭𞤲𞤣𞤮𞤤 𞤀𞤁𞤂𞤀𞤃 𞤨𞤵𞤤𞤢𞤪. 𞤆𞤫𞤤𞥆𞤫𞤼 𞤸𞤢𞤪𞤭 𞤢𞤣𞤮 𞤸𞤢𞤲𞤣𞤫⹁ 𞤸𞤢𞤴 𞤫 𞤺𞤮𞥅𞤼𞤮 𞤫 𞤩𞤭𞤲𞤺𞤫𞤤 𞤢𞥄𞤣𞤢𞥄𞤥𞤢 𞤴𞤢𞤲𞤺𞤮𞤪𞤢𞤲𞤢𞥄𞤤𞤭 𞤲𞤭𞥅 𞤆𞤵𞤤𞤢𞥄𞤳𞤵 𞤳𞤢 𞤧𞤮𞥅𞤦𞤫𞥅.
𞤀𞤣𞤮 𞤻𞤢𞤤𞥆𞤢𞤤 𞤲𞤺𞤢𞤤 𞤸𞤫𞤱𞤼𞤵𞤣𞤫 𞤼𞤢𞤸𞤮⹁ 𞤸𞤢𞤪𞤭 𞤥𞤮 𞤳𞤢𞤤𞤢 𞤬𞤵𞤯𞥆𞤭𞤳𞤫 𞤱𞤫𞥅𞤩𞤵𞤼𞤵𞤣𞤫 𞤳𞤮 𞤧𞤢𞥄𞤼𞤭𞤲𞤭 𞤱𞤢𞤯𞤵𞤺𞤮𞤤 𞤳𞤮𞤲 𞤫 𞤲𞤺𞤢𞤢𞤤 𞤻𞤢𞤤𞥆𞤢𞤤. 𞤏𞤵𞤪𞤭𞤲 𞤱𞤮𞥅𞤼𞤩𞤫 𞤱𞤭𞤵𞤲𞤮 𞤱𞤮𞤲𞤣𞤫𞤥𞤢 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤳𞤮 𞤆𞤵𞤤𞤢𞤪 𞤼𞤵𞤲 𞤩𞤫 𞤱𞤭𞤲𞤣𞤢𞤼𞤢 𞤳𞤢 𞤸𞤫𞤤𞥆𞤮 𞤥𞤢𞤩𞥆𞤮. 𞤑𞤮 𞤱𞤢𞤲𞤮 𞤲𞤭𞥅 𞤳𞤢𞤣𞤭⹁ 𞤥𞤮 𞤳𞤢𞤤𞤢 𞤬𞤮𞤣𞤭𞤪𞤭 𞤺𞤮𞥅𞤼𞤯𞤵𞤲 𞤳𞤮 𞤴𞤮𞤱𞤭𞤼𞤭𞥅 𞤫 𞤬𞤭𞥅 𞤱𞤵𞤪𞤲𞤵𞤺𞤮𞤤 𞤆𞤵𞤤𞤢𞤪.
𞤳𞤮𞤲𞤮 𞤸𞤢𞤳𞥆𞤫𞤪𞤫𞤲 𞤴𞤭𞤥𞤩𞤫 𞤩𞤫𞤲 𞤲𞤮 𞤸𞤭𞤥𞥆𞤢𞤲𞤭 𞤩𞤢𞤽𞤼𞤵𞤺𞤮𞤤𞤤 𞤲𞤺𞤢𞤢𞤤 𞤯𞤫𞤲𞤺𞤢𞤤 𞤥𞤫𞤫𞤲⹁ 𞤥𞤮 𞤳𞤢𞤤𞤢 𞤱𞤢𞤳𞥆𞤭𞤤𞤮𞤪𞤭 𞤳𞤢 𞤱𞤮𞤲𞤭𞤪𞤭. 𞤊𞤭𞥅 𞤳𞤢𞤤𞤢 𞤸𞤢𞥄𞤤𞤣𞤢𞥄𞤳𞤢 𞤬𞤮𞤼𞥆𞤭𞤣𞤢𞥄 𞤫 𞤸𞤮𞥅𞤪𞤫 𞤫𞤩𞥆𞤮𞥅𞤶𞤫 𞤺𞤮𞥅𞤼𞤫⹁ 𞤥𞤮 𞤳𞤢𞤤𞤢 𞤸𞤫𞤩𞤭𞤤𞤭𞥅 𞤳𞤢 𞤱𞤮𞤲𞤭𞤪𞤭 𞤧𞤢𞤦𞤵𞤲𞤢 𞤮𞤲𞤼𞤭𞤺𞤭 𞤲𞤮 𞤱𞤢𞤯𞤭 𞤳𞤢 𞤲𞤺𞤫𞥅𞤼𞤵 𞤥𞤵𞤵𞤲 𞤧𞤭 𞤥𞤭 𞤣𞤢𞤪𞤢𞤲𞤢𞥄𞤳𞤭⹁ 𞤸𞤢𞤴 𞤺𞤮𞥅𞤼𞤮 𞤣𞤢𞤪𞤢𞤲𞤼𞤢𞥄𞤳𞤮. 𞤖𞤮𞥅𞤪𞤫 𞤲𞤺𞤮𞤲 𞤥𞤭𞥅𞤶𞤮⹁ 𞤶𞤢𞤥𞤢𞥄𞤶𞤭 𞤯𞤭𞤲 𞤭𞤥𞥆𞤭𞥅 𞤱𞤢𞤯𞤭 𞤨𞤭𞥅𞤶𞤭 𞤫 𞤼𞤵𞤥𞤦𞤮𞤲’𞤣𞤭𞤪𞤫 𞤸𞤢𞥄𞤱𞤲𞤭𞥅𞤯𞤫.
𞤊𞤵𞤯𞥆𞤮𞤪𞤭 𞤤𞤫𞤴𞤣𞤭 𞤺𞤭𞤲𞤫 𞤲𞤣𞤭𞤲 𞤱𞤮𞤲𞤣𞤵𞤣𞤫 𞤫 𞤅𞤋𞤐𞤕𞤓𞤇𞤉 𞤀𞤁𞤂𞤀𞤃 𞤩𞤫𞤲⹁ 𞤯𞤵𞤲 𞤳𞤮 𞤷𞤫𞤪𞤲𞤮 𞤀𞤦𞤣𞤵𞤤𞥆𞤢𞥄𞤸𞤭 𞤄𞤀𞤈𞤋⹁ 𞤱𞤢𞤼𞥆𞤮𞤣𞤢𞥄𞤣𞤫 𞤫 𞤶𞤢𞤥𞤢𞥄 𞤮𞤲⹁ 𞤩𞤫 𞤶𞤭𞤲𞤣𞤭 𞤫 𞤣𞤵𞤯𞤫 𞤸𞤫𞥅𞤱𞤵𞤯𞤫 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭. 𞤖𞤢𞥄𞤯𞤼𞤢𞥄𞤤𞤭 𞤯𞤮𞤲⹁ 𞤫 𞤲𞤣𞤫𞤪 𞤷𞤢𞤫 𞤤𞤫𞤴𞤣𞤭 𞤲𞤣𞤭𞤲 𞤳𞤢𞤣𞤭⹁ 𞤱𞤢𞤲𞤮 𞤑𞤭𞤲𞤣𞤭𞤴𞤢⹁ 𞤃𞤢𞥄𞤥𞤵𞤲⹁ 𞤑𞤵𞤪𞤵𞤧𞤢⹁ 𞤅𞤫𞤪𞤫𞤳𞤮𞤪𞤫⹁ 𞤫 𞤳𞤲𞤯… 𞤖𞤢𞤴 𞤳𞤢 𞤺𞤢𞤯𞤢 𞤳𞤫𞥅𞤪𞤭 𞤘𞤭𞤲𞤫 𞤱𞤢𞤲𞤮 𞤑𞤮𞤼𞤣𞤭𞤱𞤢𞥄𞤪⹁ 𞤂𞤢𞤦𞤭𞤪𞤭𞤴𞤢⹁ 𞤑𞤢𞤥𞤢𞤪𞤵𞤲⹁ 𞤕𞤢𞤣𞥆𞤭⹁ 𞤐𞤢𞤶𞤭𞤪𞤭𞤴𞤢 𞤫 𞤤𞤫𞤴𞤯𞤫 𞤸𞤫𞥅𞤱𞤵𞤯𞤫⹁ 𞤯𞤫𞥅 𞤬𞤮𞤱 𞤣𞤢𞤪𞤭𞥅 𞤫 𞤸𞤮𞥅𞤪𞤫 𞤧𞤮𞥅𞤦𞤫𞥅 𞤬𞤭𞥅 𞤱𞤢𞤯𞤵𞤺𞤮𞤤 𞤦𞤢𞤯𞤼𞤫 𞤫 𞤲𞤺𞤢𞤢𞤤 𞤻𞤢𞤤𞥆𞤢𞤤.
𞤑𞤮 𞤸𞤢𞥄𞤱𞤲𞤭𞥅 𞤳𞤮𞤲⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤺𞤮𞤤𞥆𞤫 𞤯𞤫𞤲 𞤣𞤢𞤪𞤢𞤲𞤢 𞤸𞤮𞥅𞤪𞤫 𞤺𞤭𞤯𞤺𞤮𞤤 𞤶𞤫𞤴𞤢𞤤. 𞤖𞤢𞤴 𞤺𞤮𞥅𞤼𞤫𞤤 𞤫 𞤯𞤫𞤫 𞤤𞤫𞤴𞤯𞤫 𞤥𞤢𞥄 𞤯𞤫𞤫 𞤷𞤢𞤫 𞤤𞤭𞤥𞤼𞤢𞥄𞤯𞤫 𞤯𞤮𞤮 𞤶𞤮𞤺𞤲𞤢𞥄𞤳𞤢 𞤷𞤫𞥅𞤣𞤫 𞤭𞤱𞤪𞤵𞤯𞤫 𞤳𞤢 𞤋𞤲𞤫𞤧𞤳𞤮𞥅 𞤥𞤢𞥄 𞤳𞤢 𞤆𞤮𞤼𞥆𞤢𞤤 𞤘𞤫𞤲𞤯𞤭 𞤬𞤭𞥅 𞤲𞤮 𞤱𞤢𞤯𞤭𞤪𞤢 𞤯𞤫𞤫 𞤺𞤮𞤤𞥆𞤫.
𞤸𞤢𞤪𞤢𞤴 𞤳𞤮 𞤯𞤵𞤲 𞤯𞤮𞤮 𞤼𞤭𞤺𞤭 𞤱𞤮𞤲𞤭 𞤺𞤭𞤯𞤺𞤮𞤤 𞤶𞤫𞤴𞤢𞤤. 𞤃𞤮 𞤴𞤭𞤯𞤭𞥅 𞤦𞤮𞥅⹁ 𞤮𞤲𞤼𞤭𞤺𞤭 𞤴𞤢𞤲𞤺𞤢𞤲𞤼𞤮 𞤸𞤢𞤪𞤢 𞤼𞤭𞤶𞥆𞤮𞤪𞤢𞥄 𞤯𞤵𞤥 𞤺𞤮𞤲𞤺𞤫𞤤.  𞤑𞤮 𞤯𞤵𞤲 𞤱𞤮𞤲𞤭 𞤲𞤣𞤭𞤥𞤵 𞤲𞤺𞤵 𞤆𞤵𞤤𞥆𞤮 𞤢𞤲𞤣𞤭𞤪𞤢𞥄.
 𞤑𞤢𞤤𞤢 𞤫 𞤥𞤫𞤫𞤲 𞤶𞤢𞥄𞤪𞤲𞤢𞥄𞤥𞤢 𞤧𞤢𞤲𞥆𞤫 𞤧𞤢𞤲𞥆𞤫. 𞤑𞤮 𞤲𞤭𞥅 𞤸𞤢𞥄𞤲𞤭𞤪𞤭. 𞤖𞤢𞤴 𞤧𞤭 𞤼𞤢𞤱𞤭𞥅 𞤴𞤫𞤱𞤼𞤭𞤣𞤢𞥄𞤳𞤢 𞤳𞤮𞤲𞤮 𞤫𞤲 𞤬𞤮𞤱 𞤸𞤭𞤯𞤫𞤲 𞤢𞤲𞤣𞤭 𞤳𞤮 𞤸𞤢𞥄𞤲𞤵𞤯𞤫𞤲 𞤱𞤢𞤯𞤵𞤣𞤫 𞤳𞤮𞤲. 𞤖𞤢𞤪𞤢𞤴 𞤳𞤮 𞤴𞤮 𞤫𞤲 𞤩𞤫𞤴𞤣𞤵 𞤬𞤮𞤼𞤢 𞤬𞤮𞤼𞤢. 𞤑𞤮 𞤲𞤭𞥅 𞤴𞤢𞤸𞤭𞤪𞤼𞤫𞤲 𞤸𞤢𞥄 𞤩𞤢𞤽𞤼𞤢𞤤 𞤲𞤺𞤢𞤤 𞤸𞤫𞤱𞤼𞤮𞥅 𞤫𞤲.
𞤑𞤢𞤤𞤢 𞤳𞤮 𞤱𞤢𞤯𞤢𞥄 𞤯𞤮𞤮 𞤫 𞤲𞤺𞤢𞤤 𞤻𞤢𞤤𞥆𞤢𞤤⹁ 𞤱𞤭𞤲𞤣𞤫𞥅 𞤯𞤵𞤲 𞤴𞤮𞤼𞥆𞤭𞤲𞤮𞤲 𞤸𞤢𞥄 𞤫 𞤧𞤢𞤤𞤲𞤣𞤵 𞤋𞤲𞤫𞤧𞤳𞤮𞥅 𞤲𞤣𞤵𞤲 𞤳𞤢 𞤤𞤫𞤴𞤣𞤭 𞤥𞤮𞤮𞤲⹁ 𞤬𞤭𞥅 𞤴𞤮 𞤩𞤫 𞤢𞤲𞤣𞤵 𞤱𞤮𞤲𞤣𞤫𞤥𞤢 𞤫𞤯𞤫𞤲 𞤣𞤢𞤪𞤢𞤲𞤭𞥅 𞤱𞤵𞤪𞤲𞤵𞤺𞤮𞤤 𞤫 𞤩𞤢𞤽𞤼𞤵𞤺𞤮𞤤 𞤯𞤫𞤲𞤺𞤢𞤤 𞤥𞤫𞥅𞤯𞤫𞤲 𞤲𞤺𞤢𞤤. 𞤅𞤭 𞤫𞤲 𞤱𞤢𞤯𞤭𞥅 𞤯𞤵𞤥⹁ 𞤱𞤢𞤤𞥆𞤭𞤼𞤮𞤼𞤮 𞤫𞤲 𞤬𞤮𞤼𞤢 𞤳𞤮 𞤱𞤮𞤲𞤢𞥄 𞤧𞤫𞥅𞤯𞤢.
𞤉𞤯𞤫𞤲 𞤸𞤢𞤼𞤮𞤲𞤶𞤭𞤲𞤭 𞤫 𞤦𞤢𞤤𞥆𞤫 𞤦𞤵𞤴. 𞤑𞤮 𞤴𞤮 𞤫𞤲 𞤸𞤮𞤤𞥆𞤵 𞤩𞤫 𞤱𞤮𞤲𞤣𞤫 𞤸𞤭𞤯𞤫𞤲 𞤱𞤢𞥄𞤱𞤭 𞤺𞤮𞤤𞥆𞤢𞤲𞤣𞤫 𞤸𞤮𞥅𞤪𞤫 𞤥𞤫𞤫𞤲 𞤸𞤢𞤪𞤢 𞤫𞤲 𞤸𞤢𞤦𞥆𞤢𞥄𞤳𞤭 𞤱𞤢𞤤𞥆𞤫𞥅𞤣𞤫. 𞤑𞤮 𞤺𞤭𞤤𞤢 𞤯𞤮𞤲 𞤲𞤮𞤲 𞤱𞤮𞤲𞤭 𞤳𞤮 𞤩𞤫 𞤱𞤢𞤯𞤼𞤢𞤲𞤼𞤢 𞤴𞤭𞥅𞤤𞥆𞤢 𞤫 𞤥𞤫𞤫𞤲.
𞤑𞤢 𞤢𞤧𞤶𞤵𞥅𞤼𞤲𞤵𞤺𞤮𞤤⹁ 𞤫𞤲 𞤱𞤫𞤤𞤼𞤢𞤲𞤼𞤮 𞤬𞤮𞤼𞤢 𞤳𞤢𞤲𞤳𞤮 𞤷𞤫𞤪𞤲𞤮 𞤢𞤦𞤣𞤵𞤤𞥆𞤢𞥄𞤸𞤭 𞤄𞤢𞤪𞤭⹁ 𞤳𞤢𞤻𞤵𞤲 𞤫 𞤴𞤭𞥅𞤤𞤭𞤪𞤣𞤫 𞤅𞤵𞤳𞤢𞥄𞤩𞤫 𞤀𞤁𞤂𞤀𞤃 𞤺𞤭𞤲𞤫⹁ 𞤀𞤦𞤣𞥆𞤵𞤤𞥆𞤢𞥄𞤸𞤭 𞤀𞤤𞤸𞤢𞤧𞤢𞤲𞤢⹁ 𞤤 𞤂𞤢𞤥𞤢𞤪𞤢𞥄𞤲𞤢 𞤨𞤵𞤤𞥆𞤮⹁ 𞤋𞤦𞤪𞤢𞥄𞤸𞤭𞥅𞤥𞤢 𞤶𞤮𞤺𞤮 𞤐𞤦𞤢𞤤𞤣𞤫⹁ 𞤕𞤫𞤪𞤲𞤮𞥅𞤩𞤫 𞤥𞤫𞤫𞤲 𞤩𞤫 𞤑𞤢𞤥𞤢𞤪𞤵𞤲 𞤫 𞤣𞤫𞤲𞤣𞤢𞥄𞤲𞤺𞤢𞤤 𞤱𞤢𞤳𞥆𞤭𞤤𞤭𞥅𞤩𞤫 𞤱𞤢𞤯𞤭 𞤦𞤢𞤯𞤼𞤫 𞤫 𞤲𞤣𞤫𞤫 𞤻𞤢𞤤𞤢𞥄𞤲𞤣𞤫. 𞤊𞤮𞤼𞤭 𞤮𞤲𞤼𞤭𞤺𞤭 𞤤𞤭𞤥𞤼𞤢𞥄 𞤥𞤢𞥄 𞤤𞤭𞤥𞤼𞤢𞥄𞤳𞤢. 𞤉𞤲 𞤴𞤢𞤥𞤮𞤲’𞤣𞤭𞤪𞤭𞥅 𞤬𞤢𞥄𞤸𞤭𞤲 𞤩𞤫𞤴𞤣𞤵𞤺𞤮𞤤 𞤼𞤭𞥅𞤯𞤲𞤢𞥄𞤪𞤫 𞤲𞤣𞤫𞤲 𞤫 𞤧𞤮𞥅𞤦𞤭𞤲𞤢𞥄𞤣𞤫 𞤳𞤢 𞤺𞤮𞤤𞥆𞤫⹁ 𞤯𞤵𞤴𞤼𞤫𞤲 𞤸𞤢𞥄𞤤𞤢.
𞤑𞤵𞤯𞤮𞤤 𞤕𞤉𞤈𞤐𞤌 𞤀𞤄𞤁𞤓𞤂 𞤖𞤀𞤗𞥆𞤋 𞤔𞤀𞤂𞥆𞤌
𞤅𞤓𞤑𞤀𞥄𞤇𞤉 𞤏𞤋𞤐𞤁𞤉𞤐 𞤔𞤀𞤐𞤘𞤉𞤐 𞤀𞤁𞤂𞤀𞤃
𞤑𞤌𞤐𞤀𞥄𞤑𞤋𞤈𞤋⹁ 𞤘𞤋𞤐𞤉
𞤅𞤮𞥅𞤪𞤭𞥅𞤩𞤫 𞤶𞤢𞤩𞤼𞤵𞤩𞤫 𞤩𞤫𞤲 𞤤𞤢𞥄𞤥𞤵 𞤲𞤺𞤵𞤲 𞤄𞤵𞤪𞤳𞤭𞤲𞤢 𞤼𞤢𞤦𞤭𞤲𞤼𞤭𞤲𞤭𞥅 𞤣𞤵𞥅𞤩𞤭 𞤼𞤢𞤼𞤭 𞤬𞤭𞥅 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤.


𞤐𞤣𞤫𞥅 𞤼𞤮𞤩𞥆𞤫𞤪𞤫 𞤬𞤭𞥅 𞤸𞤢𞤨𞥆𞤵 𞤲𞤺𞤵𞤲 𞤲𞤮 𞤶𞤫𞤴𞤢𞥄 𞤫 𞤼𞤮𞤩𞥆𞤫 𞤼𞤵𞥅𞤺𞤮𞤪𞤣𞤫 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤. 𞤐𞤮 𞤼𞤢𞤱𞤢𞥄 𞤸𞤫𞤲 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤫 𞤼𞤢𞤱𞤢𞥄𞤩𞤫 𞤩𞤫𞤲 𞤳𞤢 𞤶𞤢𞥄𞤺𞤮𞤪𞤢𞤤 𞤤𞤵𞤥𞤦𞤭𞤲𞤢𞤤⹁ 𞤼𞤢𞤱𞤫𞤼𞤢𞥄𞤳𞤫 𞤫 𞤣𞤢𞤪𞤮𞤼𞤮𞥅𞤩𞤫 𞤩𞤫𞤲 𞤬𞤭𞥅 𞤸𞤮𞥅𞤪𞤫𞤴𞤢𞥄𞤺𞤢𞤤 𞤤𞤫𞤴𞤣𞤭 𞤲𞤣𞤭𞤲.


𞤑𞤮 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞥑 𞤐𞤦𞤮𞥅𞤴𞤮⹁ 𞤆𞤮𞤤 𞤖𞤢𞤲𞤪𞤭 𞤅𞤢𞤲𞤣𞤢𞤱𞤮𞤺𞤮 𞤁𞤢𞤥𞤭𞤦𞤢⹁ 𞤸𞤮𞥅𞤪𞤫𞥅𞤶𞤮 𞤶𞤵𞤲𞤼𞤢𞤤 𞤧𞤮𞥅𞤪𞤭 𞤄𞤵𞤪𞤳𞤭𞤲𞤢 𞤲𞤺𞤢𞤤 𞤥𞤢𞥄𞤣𞤭𞤲𞤭 𞤭𞤲𞤣𞤫 𞤥𞤵𞤵𞤲 𞤫 𞤀𞥄𞤣𞤢𞤱𞤢𞤤 𞤤𞤵𞤥𞤦𞤭𞤲𞤢𞤤 𞤲𞤺𞤢𞤤.


𞤑𞤮 𞤤𞤫𞤦𞥆𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤺𞤮𞥅𞤥𞤵⹁ 𞤲𞤺𞤵 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤶𞤮𞥅𞤯𞥆𞤭𞤲𞤭 𞤫𞤩𞥆𞤵𞤲𞤮𞥅. 𞤐𞤢𞤲𞤣𞤭⹁ 𞤫 𞤥𞤭𞥅𞤶𞤮 𞤁𞤢𞤥𞤭𞤦𞤢⹁ 𞤲𞤺𞤵𞤲 𞤸𞤢𞤨𞥆𞤵 𞤯𞤮𞤲 𞤴𞤮𞤲𞤢𞤼𞤢𞥄 𞤬𞤭𞥅 𞤸𞤢𞤩𞤵𞤺𞤮𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤫 𞤥𞤵𞤪𞤼𞤢𞤲𞤩𞤫 𞤩𞤫𞤲 𞤤𞤫𞤴𞤣𞤭 𞤲𞤣𞤭𞤲.
𞤑𞤮 𞤫 𞤺𞤮𞤮 𞤤𞤫𞤱𞤪𞤵 𞤐𞤦𞤮𞥅𞤴𞤮⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤧𞤭𞤲𞤷𞤢𞤲𞤭 𞤸𞤮𞥅𞤪𞤫 𞤥𞤵𞤵𞤲 𞤳𞤢𞥄𞤤𞤭𞤧𞤭 𞤳𞤮 𞤸𞤵𞥅𞤱𞤼𞤮𞤪𞤫𞥅 𞤫 𞤥𞤢𞤴𞤪𞤭. 𞤑𞤮 𞤸𞤢𞤲𞤣𞤫 𞤫 𞤺𞤮𞤮 𞤲𞤦𞤮𞥅𞤴𞤮 𞤸𞤭𞤼𞤢𞥄𞤲𞤣𞤫 𞥒𞥐𞥒𞥒 𞤣𞤵𞥅𞤩𞤭𞤼𞤭 𞥖𞥒 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤯𞤭𞤯𞤭) 𞤺𞤭𞤤𞤢 𞤯𞤭 𞤧𞤭𞤲𞤷𞤢𞥄.


𞤂𞤢𞥄𞤥𞤵 𞤺𞤭𞤲𞤫 𞤲𞤺𞤵𞤲 𞤭𞤲𞥆𞤭 𞤲𞤦𞤵𞥅𞤯𞤭 𞤯𞤭𞤲 “𞤊𞤢𞤪𞤢𞤲 𞤘𞤭𞤲𞤫“. 𞤇𞤫 𞤴𞤫𞤪𞤭𞤲𞥋𞤣𞤭𞤪𞤭 𞤊𞤢𞤪𞤢𞤲 𞤘𞤭𞤲𞤫 𞤺𞤮𞥅𞤼𞤮 𞤉 𞤬𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞥅𞤼𞤮. (𞥑 FG = 𞥑 FCFA).𞤑𞤮 𞤢𞤣𞤭𞥅 𞤯𞤭𞥅 𞤳𞤢𞥄𞤤𞤭𞤧𞤭𞥅𞤶𞤭 𞤧𞤭𞤲𞤷𞤫𞥅𞤲𞤣𞤫⹁ 𞤸𞤢𞤪𞤭 𞤘𞤭𞤲𞤫 𞤳𞤢𞤣𞤭 𞤳𞤮 𞤊𞤢𞤪𞤢𞤲 𞤅𞤫𞥅𞤬𞤢𞥄 (FCFA) 𞤸𞤵𞥅𞤱𞤼𞤮𞤪𞤢𞤴𞤲𞤮𞥅 𞤱𞤢𞤲𞤮 𞤯𞤫𞤴𞤢 𞤤𞤫𞤴𞤯𞤫 𞤖𞤢𞥄𞤤𞤭-𞤬𞤢𞤪𞤢𞤲𞤧𞤫𞥅𞤶𞤫 𞤖𞤭𞤪𞤲𞤢 𞤀𞤬𞤪𞤭𞤳.




𞤊𞤭𞥅 𞤳𞤮 𞤣𞤢𞤱𞤪𞤢 𞤥𞤢𞤤𞥆𞤢 𞤳𞤮 𞤸𞤫𞤩𞥆𞤭𞤼𞤮𞥅 𞤯𞤭𞥅 𞤲𞤦𞤵𞥅𞤯𞤭 𞤳𞤫𞤧𞤭⹁ 𞤤𞤢𞥄𞤥𞤩𞤫 𞤘𞤭𞤲𞤫 𞤩𞤫𞤲 𞤵𞤣𞥆𞤭𞤼𞤭 𞤃𞤢𞤲𞤳𞤭𞤪𞤺𞤢𞤤 𞤂𞤢𞤪𞤢𞤲𞤳𞤮𞤱𞤢𞤤 (Banque d’État)⹁ 𞤪𞤫𞤬𞤼𞤭 𞤩𞤫 𞤥𞤢𞤩𞥆𞤭 𞤥𞤢𞤲𞤳𞤭𞤪𞤯𞤫 𞤸𞤫𞤪𞤼𞤮𞤪𞤢𞥄𞤯𞤫 𞤯𞤫𞤲 𞤬𞤮𞤨 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲. 𞤇𞤫 𞤼𞤮𞤽𞤭 𞤳𞤢𞤣𞤭 𞤵𞤣𞥆𞤵𞤼𞤵𞤺𞤮𞤤 𞤥𞤢𞤲𞤳𞤭𞤪𞤯𞤫 𞤳𞤫𞤧𞤫 . 𞤑𞤮 𞤱𞤮𞤲𞤭 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫 𞤥𞤢𞤤𞥆𞤢 𞤸𞤫𞤪𞤼𞤮𞤪𞤢𞥄𞤯𞤫⹁ 𞤳𞤮 𞤥𞤢𞤲𞤳𞤭𞤪𞤯𞤫 𞤯𞤫 𞤴𞤭𞤥𞤩𞤫 𞤩𞤫𞤲 𞤶𞤫𞤴𞤢𞤲𞤭 𞤸𞤮𞥅𞤪𞤫 𞤥𞤵𞤵𞤲 𞤸𞤢𞤪𞤢 𞤤𞤢𞥄𞤥𞤵 𞤲𞤺𞤵𞤲 𞤶𞤫𞤴𞤢𞥄. 𞤘𞤭𞤤𞤢 𞤮𞤲𞤼𞤵𞤥𞤢 𞤸𞤢𞥄 𞤲𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫𞥅 𞤥𞤢𞥄𞤴𞤭⹁ 𞤤𞤢𞥄𞤥𞤵 𞤘𞤭𞤲𞤫 𞤲𞤺𞤵𞤲 𞤲𞤫𞤱𞤲𞤢𞤲𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤵𞤣𞥆𞤭𞤼𞤵𞤺𞤮𞤤 𞤥𞤢𞤲𞤳𞤭𞤪𞤺𞤢𞤤 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲.


𞤇𞤢𞥄𞤱𞤮 𞤯𞤭𞥅 𞤳𞤢𞥄𞤤𞤭𞤧𞤭𞥅𞤶𞤭 𞤴𞤤𞤢𞤼𞤭𞤲𞤫𞥅𞤣𞤫⹁ 𞤯𞤭 𞤸𞤫𞤩𞤵𞤲𞤮 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫 𞤲𞤮𞤲. 𞤐𞤮 𞤶𞤫𞤴𞤢𞥄 𞤫 𞤯𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤊𞤢𞤪𞤢𞤲 𞤘𞤭𞤲𞤫 𞤳𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤼𞤢𞤲 𞤸𞤵𞥅𞤱𞤼𞤮𞤪𞤼𞤫𞥅 𞤬𞤭𞥅 𞤧𞤮𞥅𞤣𞤵𞤺𞤮𞤤. 𞤐𞤣𞤫 𞤼𞤢𞤱𞤵𞤲𞤮𞥅⹁ 𞤶𞤢𞤲𞤢𞤲𞤩𞤫 𞤩𞤫𞤲 𞤧𞤭 𞤸𞤫𞤩𞤭𞥅 𞤳𞤢𞥄𞤤𞤭𞤧𞤭 𞤘𞤭𞤲𞤫⹁ 𞤩𞤫 𞤱𞤢𞥄𞤱𞤢𞤼𞤢𞥄 𞤲𞤢𞤩𞤼𞤵𞤣𞤫 𞤯𞤭 𞤳𞤢 𞤥𞤢𞤩𞥆𞤫⹁ 𞤊𞤢𞤪𞤢𞤲𞤧𞤭𞥅𞤩𞤫 𞤩𞤫𞤲 𞤫 𞤶𞤢𞤲𞤢𞤲𞤩𞤫 𞤸𞤫𞤣𞥆𞤭𞤲𞤮𞥅𞤩𞤫 𞤩𞤫𞤲 𞤘𞤭𞤲𞤫 𞤣𞤢𞤪𞤼𞤭𞤲𞤭 𞤥𞤵𞤪𞤢𞥄𞤯𞤭 𞤥𞤢𞤩𞥆𞤫⹁ 𞤩𞤫 𞤪𞤵𞤼𞥆𞤭𞥅 𞤳𞤢 𞤥𞤢𞤩𞥆𞤫.


𞤐𞤣𞤫 𞤘𞤭𞤲𞤫 𞤸𞤫𞤩𞤼𞤭𞤼𞤭𞤲𞤮𞥅⹁ 𞤊𞤢𞤪𞤢𞤲𞤧𞤭 𞤼𞤮𞤽𞤵𞤲𞤮 𞤭𞤼𞥆𞤵𞤺𞤮𞤤 𞤨𞤭𞥅𞤶𞤭 𞤊𞤢𞤪𞤢𞤲𞤧𞤭 𞤲𞤢𞤩𞤢 𞤯𞤭 𞤘𞤭𞤲𞤫. 𞤊𞤢𞤪𞤢𞤲𞤧𞤭 𞤼𞤮𞤽𞤭 𞤳𞤢𞤣𞤭 𞤭𞤼𞥆𞤵𞤺𞤮𞤤 𞤊𞤢𞤪𞤢𞤲𞤶𞤭 𞤊𞤢𞤪𞤢𞤲𞤧𞤭 𞤯𞤭𞤲 𞤲𞤢𞤩𞤢 𞤯𞤭 𞤘𞤭𞤲𞤫. 𞤌𞤲𞤼𞤵𞤥𞤢⹁ 𞤳𞤢𞥄𞤤𞤭𞤧𞤭𞥅𞤶𞤭 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤧𞤢𞤯𞤭 𞤫 𞤲𞤣𞤫𞤪 𞤘𞤭𞤲𞤫. 𞤉 𞤸𞤭𞤲𞤤𞤫 𞤳𞤮 𞤯𞤭𞤲 𞤨𞤭𞥅𞤶𞤭 𞤧𞤮𞥅𞤣𞤭𞤪𞤼𞤫𞥅 𞤳𞤢 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤢𞤣𞥆𞤫𞥅 𞤘𞤭𞤲𞤫.


𞤐𞤣𞤫 𞤲𞤦𞤵𞥅𞤯𞤭 𞤶𞤢𞤲𞤢𞤲𞤭 𞤯𞤭𞤲 𞤧𞤢𞤯𞤵𞤲𞤮𞥅 𞤘𞤭𞤲𞤫⹁ 𞤷𞤮𞤺𞥆𞤵 𞤥𞤢𞤶𞥆𞤭 𞤰𞤢𞤱𞤭 𞤬𞤮𞤼𞤢⹁ 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤯𞤭𞤲 𞤼𞤭𞤨𞥆𞤭𞥅 𞤬𞤮𞤼𞤢. 𞤇𞤢𞤴𞤼𞤭 𞤤𞤫 𞤨𞤭𞥅𞤶𞤭 𞤯𞤵𞥅𞤯𞤵𞤯𞤭 𞤳𞤮 𞤳𞤢 𞤶𞤢𞤲𞤢𞤲𞤭𞤪𞤭 𞤭𞤱𞤢𞤴𞤲𞤮𞥅 𞤫 𞤸𞤭𞤲𞤤𞤫 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤯𞤭𞤲 𞤴𞤢𞤲𞤭𞥅⹁ 𞤷𞤮𞤺𞥆𞤵 𞤨𞤭𞥅𞤶𞤭 𞤯𞤭𞤲 𞤰𞤢𞤱𞤭 𞤬𞤮𞤼𞤢 𞤳𞤢 𞤤𞤵𞥅𞤥𞤮.


𞤐𞤮 𞤨𞤭𞥅𞤶𞤭 𞤧𞤢𞤯𞤭𞤪𞤭 𞤱𞤮𞥅⹁ 𞤳𞤮 𞤲𞤮𞤲 𞤷𞤮𞤺𞥆𞤵 𞤥𞤢𞤶𞥆𞤭 𞤩𞤫𞤴𞤣𞤮𞤪𞤼𞤢⹁ 𞤳𞤮𞤲 𞤲𞤮𞤲 𞤳𞤢𞤣𞤭 𞤳𞤢𞥄𞤤𞤭𞥅𞤧𞤭𞥅𞤶𞤭 𞤘𞤭𞤲𞤫 𞤯𞤭𞤲 𞤶𞤢𞥄𞤧𞤭𞤪𞤼𞤢.




𞤊𞤭𞥅 𞤸𞤫𞤩𞥆𞤭𞤼𞤢𞤺𞤮𞤤 𞤯𞤫𞥅 𞤷𞤢𞤯𞤫𞥅𞤤𞤫 𞤫 𞤶𞤵𞤺𞥆𞤭𞤲𞤺𞤮𞤤 𞤲𞤦𞤵𞥅𞤯𞤭 𞤘𞤭𞤲𞤫 𞤯𞤭𞤲⹁ 𞤅𞤫𞥅𞤳𞤵 𞤚𞤵𞥅𞤪𞤫 𞤧𞤮𞤳𞤭 𞤳𞤫𞥅𞤪𞤭 𞤘𞤭𞤲𞤫 𞤯𞤭𞤲 𞤬𞤮𞤨. 𞤌 𞤼𞤮𞤽𞤢𞤲𞤭 𞤴𞤭𞤥𞤩𞤫 𞤩𞤫𞤲 𞤴𞤫𞥅𞤴𞤵𞤺𞤮𞤤 𞤨𞤭𞥅𞤶𞤭 𞤯𞤵𞥅𞤯𞤵𞤯𞤭 𞤭𞤱𞤢𞤴𞤯𞤭 𞤳𞤢 𞤶𞤢𞤲𞤢𞤲𞤭𞤪𞤭⹁ 𞤱𞤢𞤲𞤮 𞤥𞤢𞥄𞤪𞤮⹁ 𞤤𞤫𞤱𞤻𞤢𞤲 (𞤧𞤵𞤳𞥆𞤢𞤪)⹁ 𞤲𞤫𞤦𞥆𞤢𞤲 𞤫 𞤳𞤮 𞤲𞤢𞤲𞤣𞤭 𞤫 𞤯𞤭𞥅. 𞤚𞤢𞤱𞤭 𞤳𞤮 𞤤𞤢𞥄𞤥𞤵 𞤲𞤺𞤵𞤲 𞤴𞤫𞥅𞤴𞤢𞤼𞤢 𞤯𞤭𞤲.


𞤐𞤣𞤫 𞤷𞤢𞤯𞤫𞥅𞤤𞤫 𞤯𞤫𞤲 𞤯𞤵𞥅𞤯𞤭𞤪𞤲𞤮𞥅 𞤤𞤢𞥄𞤥𞤩𞤫 𞤘𞤭𞤲𞤫 𞤩𞤫𞤲⹁ 𞤫 𞤲𞤮 𞤩𞤫 𞤤𞤭𞤩𞤭𞤪𞤢 𞤲𞤶𞤵𞤤𞤢𞥄𞤩𞤫 𞤩𞤫𞤲⹁ 𞤻𞤢𞤤𞤲𞤣𞤫 𞥒 𞤒𞤢𞤪𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥒⹁ 𞤤𞤢𞥄𞤥𞤩𞤫 𞤘𞤭𞤲𞤫 𞤩𞤫𞤲⹁ 𞤱𞤢𞤴𞤤𞤭 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤯𞤭𞤲⹁ 𞤩𞤫 𞤤𞤮𞤲𞤼𞤭𞤲𞤭𞤪𞤭 𞤯𞤭 𞤳𞤢𞥄𞤤𞤭𞤧𞤭𞥅𞤶𞤭 𞤳𞤫𞤧𞤭⹁ 𞤯𞤭 𞤩𞤫 𞤭𞤲𞥆𞤭 𞤅𞤭𞤤𞤭 (𞤻𞤭𞥅𞤱𞤢 𞤥𞤢𞤤𞥆𞤢 𞤥𞤢𞤱𞤦𞤢 𞤳𞤢 𞤧𞤮𞥅𞤧𞤮𞥅𞤪𞤫).


𞤊𞤢𞤪𞤢𞤲𞤶𞤭 𞤧𞤢𞤨𞥆𞤮⹁ 𞤤𞤮𞤲𞤼𞤭𞤲𞤭𞤪𞤢𞥄 𞤅𞤭𞤤𞤭𞥅𞤪𞤵 𞤱𞤮𞥅𞤼𞤵𞤪𞤵. 𞤍𞤵𞤥 𞤧𞤢𞤦𞤭𞤲𞤭 𞤴𞤫𞥅𞤦𞤢𞤺𞤮𞤤 𞤶𞤢𞤱𞤤𞤫 𞤯𞤵𞥅𞤯𞤵𞤯𞤫. 𞤅𞤭 𞤢𞤯𞤢 𞤥𞤢𞤪𞤵𞤲𞤮𞥅 𞤼𞤫𞥅𞤥𞤫𞤣𞤫𞤪𞤫 𞤢𞤣𞤮 𞤅𞤭𞤤𞤭⹁ 𞤶𞤮𞥅𞤲𞤭 𞤳𞤮 𞤧𞤢𞤨𞥆𞤮 𞤸𞤫𞤣𞥆𞤮𞤪𞤯𞤢𞥄. 𞤍𞤵𞤥 𞤤𞤫⹁ 𞤳𞤮 𞤱𞤢𞤴𞤤𞤭𞤲𞤮𞥅 𞤼𞤢𞤲⹁ 𞤳𞤮 𞤭𞤲𞤣𞤫 𞤲𞤦𞤵𞥅𞤯𞤭 𞤯𞤭𞤲. 𞤏𞤮𞤲𞤢𞥄 𞤱𞤮𞤲𞤣𞤫𞤥𞤢 𞤳𞤮 𞤲𞤦𞤵𞥅𞤯𞤭 𞤶𞤢𞤲𞤢𞤲𞤭 𞤢𞤣𞥆𞤢𞥄.


𞤋𞤼𞥆𞤵𞤺𞤮𞤤 𞤊𞤢𞤪𞤢𞤲 𞤢𞤣𞥆𞤢 𞤅𞤭𞤤𞤭 𞤧𞤫𞤲𞤣𞤢𞥄𞤲𞤮 𞤘𞤭𞤲𞤫 𞤫 𞤷𞤢𞤯𞤫𞥅𞤤𞤫. 𞤚𞤢𞤥𞤨𞤫𞤪𞤫 𞤲𞤣𞤫𞤲 𞤫 𞤼𞤮𞤪𞥆𞤢 𞤳𞤢𞤲 𞤩𞤵𞤪𞤼𞤵𞤲𞤮 𞤩𞤫𞤴𞤣𞤢𞥄𞤣𞤫. 𞤑𞤮 𞤱𞤢𞤯𞤭 𞤯𞤵𞤥⹁ 𞤳𞤮 𞤩𞤢𞤴𞤼𞤭 𞤳𞤫𞥅𞤪𞤭 𞤯𞤭𞤲 𞤧𞤮𞤳𞤼𞤢𞤲𞤮𞥅𞤳𞤢 𞤬𞤭𞥅 𞤲𞤮 𞤴𞤭𞤥𞤩𞤫 𞤩𞤫𞤲 𞤧𞤮𞥅𞤣𞤭𞤪𞤮𞤴𞤢 𞤨𞤭𞥅𞤶𞤭 𞤢𞤣𞥆𞤢 𞤺𞤭𞤲𞤫. 𞤚𞤢𞤱𞤼𞤭 𞤳𞤢𞤣𞤭⹁ 𞤥𞤢𞤲𞤳𞤭𞤪𞤯𞤫 𞤯𞤫𞤲 𞤫 𞤴𞤫𞥅𞤴𞤭𞤪𞤤𞤫 𞤥𞤢𞤱𞤯𞤫 𞤯𞤫𞤲 𞤣𞤵𞤽𞤭𞤲𞤢𞤲𞤮𞥅𞤳𞤢 𞤳𞤢𞤣𞤭 𞤵𞤣𞥆𞤭𞤼𞤵𞤺𞤮𞤤.






𞤑𞤮 𞤅𞤭𞤤𞤭 𞤤𞤢𞥄𞤼𞤭𞤲𞤮𞥅 𞤲𞤦𞤵𞥅𞤯𞤭 𞤘𞤭𞤲𞤫 𞤯𞤭𞤲 𞤸𞤢𞥄 𞤲𞤣𞤫 𞤤𞤢𞥄𞤥𞤵 𞤅𞤫𞥅𞤳𞤵 𞤚𞤵𞥅𞤪𞤫𞥅 𞤲𞤺𞤵𞤲 𞤬𞤫𞤰𞥆𞤵𞤲𞤮𞥅 𞤩𞤢𞥄𞤱𞤮 𞤥𞤢𞥄𞤴𞤣𞤫 𞤥𞤢𞤳𞥆𞤮 𞤻𞤢𞤤𞤲𞤣𞤫 𞥒𞥖 𞤐𞤦𞤮𞥅𞤴𞤮 𞥑𞥙𞥘𞥔.


𞤐𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤰𞤫𞤼𞥆𞤵𞤲𞤮𞥅 𞤤𞤢𞥄𞤥𞤵 𞤲𞤺𞤵𞤲 𞤻𞤢𞤤𞤲𞤣𞤫 𞥓 𞤅𞤫𞥅𞤯𞤼𞤮 𞥑𞥙𞥘𞥔⹁ 𞤩𞤫 𞤼𞤮𞤽𞤼𞤭 𞤲𞤺𞤫𞤴𞤺𞤵⹁ 𞤩𞤫 𞤣𞤵𞤽𞤭𞤲𞤭 𞤳𞤢𞤣𞤭 𞤵𞤣𞥆𞤭𞤼𞤵𞤺𞤮𞤤 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫 𞤯𞤫𞤲.


𞤉 𞤸𞤭𞤼𞤢𞥄𞤲𞤣𞤫 𞥑𞥙𞥘𞥕⹁ 𞤩𞤫 𞤭𞤼𞥆𞤭 𞤅𞤭𞤤𞤭⹁ 𞤩𞤫 𞤢𞤪𞤼𞤭𞤪𞤭 𞤊𞤢𞤪𞤢𞤲 𞤘𞤭𞤲𞤫 𞤳𞤫𞤧𞤭. 𞤅𞤭𞤤𞤭𞥅𞤪𞤵 𞤱𞤮𞥅𞤼𞤵𞤪𞤵 𞤤𞤮𞤲𞤼𞤭𞤲𞤭𞤪𞤢𞥄 𞤬𞤢𞤪𞤢𞤲𞤪𞤵 𞤱𞤮𞥅𞤼𞤵𞤪𞤵. 𞤙𞤢𞤤𞤲𞤣𞤫 𞤯𞤭 𞤴𞤢𞤤𞤼𞤭𞤲𞤢𞤲𞤮𞥅⹁ 𞤸𞤢𞤪𞤭 𞤬𞤢𞤪𞤢𞤲 𞤘𞤭𞤲𞤫 𞤺𞤮𞥅𞤼𞤮 𞤲𞤮 𞤬𞤮𞤼𞤢 𞤫 𞤊𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞥅𞤼𞤮. 𞤑𞤮𞤲𞤮 𞤸𞤢𞤲𞤣𞤫 𞤮𞤲𞤼𞤭𞤺𞤭 𞤭𞤼𞥆𞤢𞤴 𞤳𞤮 𞤩𞤵𞤪𞤭 𞤊𞤢𞤪𞤢𞤲𞤶𞤭 𞤘𞤭𞤲𞤫 𞥑𞥕 (𞤧𞤢𞤨𞥆𞤮𞤴 𞤫 𞤶𞤮𞤱𞤭)⹁ 𞤧𞤭 𞤸𞤫𞤩𞤢 𞤊𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞥅𞤼𞤮.


𞤏𞤵𞤪𞤭𞤲⹁ 𞤪𞤮𞤱𞤢𞤲𞤭 𞤊𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞤼𞤮 𞤴𞤢𞤸𞤵𞤲𞤮 𞤸𞤢𞥄 𞤬𞤮𞤼𞤭 𞤫 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤲𞤮𞥅𞤺𞤢𞤴. 𞤘𞤭𞤤𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤮𞤤𞥆𞤢𞥄⹁ 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤯𞤭𞤲 𞤲𞤮 𞤩𞤫𞤴𞤣𞤢𞥄𞤣𞤫 𞤷𞤫𞤥𞤦𞤫. 𞤕𞤮𞤺𞥆𞤵 𞤁𞤢𞤤𞤢⹁ 𞤉𞤪𞤮 𞤫 𞤅𞤫𞥅𞤬𞤢𞥄 𞤵𞤧𞤼𞤭𞤳𞤫 𞤬𞤮𞤼𞤢 𞤳𞤮𞤲𞤮 𞤷𞤮𞤺𞥆𞤵 𞤨𞤭𞥅𞤶𞤭 𞤯𞤭𞤲 𞤳𞤢 𞤤𞤵𞥅𞤥𞤮 𞤼𞤭𞤨𞥆𞤢𞥄𞤳𞤭.


𞤍𞤵𞥅𞤯𞤵𞤩𞤫 𞤲𞤮 𞤤𞤢𞤲𞤣𞤭𞤼𞤢𞥄𞤣𞤫 𞤳𞤮 𞤱𞤮𞤲𞤭 𞤧𞤢𞤦𞤵 𞤯𞤵𞤥؟


𞤑𞤢𞥄𞤤𞤭𞤧𞤭𞥅𞤶𞤭 𞤶𞤢𞤲𞤢𞤲𞤭 𞤯𞤭𞤲 𞤤𞤭𞥅𞤦𞤭𞥅 𞤱𞤮𞤲𞤭 𞤳𞤢 𞤲𞤣𞤫𞤪 𞤤𞤫𞤴𞤣𞤭. 𞤐𞤮 𞤢𞤲𞤣𞤢𞥄𞤤𞤫 𞤳𞤮 𞤧𞤭 𞤸𞤵𞥅𞤲𞤣𞤫 𞤧𞤢𞤯𞤭𞥅 𞤧𞤭 𞤲𞤣𞤫 𞤧𞤢𞤯𞤼𞤢 𞤷𞤮𞤺𞥆𞤵. 𞤑𞤮𞤲𞤮 𞤧𞤭 𞤲𞤣𞤫 𞤤𞤭𞥅𞤦𞤭𞥅⹁ 𞤲𞤣𞤫 𞤤𞤢𞥄𞤬𞤢𞤴 𞤷𞤮𞤺𞥆𞤵.


𞤊𞤫𞤱𞤲𞤣𞤮 𞤯𞤮𞤮⹁ 𞤯𞤵𞥅𞤯𞤵𞤩𞤫 𞤫 𞤲𞤶𞤵𞤤𞤢𞥄𞤩𞤫 (𞤴𞤫𞥅𞤴𞤮𞥅𞤩𞤫) 𞤩𞤫𞤲 𞤲𞤮 𞤶𞤮𞥅𞤯𞤭𞥅 𞤸𞤮𞥅𞤪𞤫 𞤲𞤦𞤵𞥅𞤯𞤭 𞤥𞤵𞥅𞤯𞤵𞤲. 𞤇𞤫 𞤢𞤤𞤢𞥄 𞤧𞤮𞥅𞤣𞤮𞤴𞤣𞤫 𞤳𞤮 𞤩𞤫 𞤴𞤫𞥅𞤴𞤭𞤼𞤢⹁ 𞤩𞤫 𞤢𞤤𞤢𞥄 𞤬𞤵𞤯𞥆𞤢𞥄𞤣𞤫 𞤥𞤵𞤪𞤢𞥄𞤯𞤭 𞤳𞤫𞤧𞤭 𞤧𞤢𞤦𞤵 𞤤𞤫𞤴𞤣𞤭 𞤲𞤣𞤭𞤲 𞤣𞤫𞥅𞤰𞤢𞥄.
𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤲𞤺𞤵𞥅 𞤻𞤢𞤱𞤵 𞤑𞤮𞤱𞤭𞤣-𞥑𞥙 𞤱𞤮𞤲𞤭𞥅 𞤧𞤢𞤦𞤵 𞤴𞤮 𞤷𞤮𞤺𞥆𞤵 𞤨𞤭𞥅𞤶𞤭 𞤯𞤵𞥅𞤯𞤵𞤯𞤭 𞤩𞤫𞤴𞤣𞤮 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨 𞤱𞤮𞤲𞤢𞥄 𞤘𞤭𞤲𞤫 𞤼𞤵𞤲.


𞤏𞤢𞤴𞤤𞤢𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤘𞤭𞤲𞤫 𞤩𞤫𞤴𞤣𞤢𞤲𞥆𞤮 𞤯𞤵𞥅𞤯𞤵𞤩𞤫 𞤫 𞤺𞤭𞤲𞤫𞤲𞤢𞥄𞤩𞤫 𞤴𞤢𞤤𞤼𞤵𞤩𞤫 𞤩𞤫𞤲 𞤼𞤢𞤥𞤢𞤵. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤴𞤮 𞤴𞤮𞤺𞤢 𞤫 𞤥𞤢𞤩𞥆𞤫 𞤢𞤪𞤼𞤵⹁ 𞤢𞤣𞥆𞤮𞤪𞤢 𞤉𞤪𞤮 𞤫 𞤁𞤢𞤤𞤢. 𞤒𞤮𞤺𞤢 𞤫 𞤥𞤢𞤩𞥆𞤫 𞤣𞤢𞤪𞤼𞤭𞤲𞥆𞤮𞥅𞤩𞤫 𞤸𞤢𞥄𞤶𞤵𞥅𞤶𞤭 𞤥𞤵𞥅𞤯𞤵𞤲 𞤯𞤭𞤲 𞤳𞤢 𞤤𞤫𞤴𞤣𞤭⹁ 𞤬𞤵𞤯𞥆𞤭𞤼𞤭𞥅 𞤯𞤭. 𞤍𞤵𞤥 𞤲𞤮 𞤶𞤫𞤴𞤢𞥄 𞤫 𞤳𞤮 𞤩𞤫𞤴𞤣𞤭 𞤁𞤢𞤤𞤢 𞤫 𞤉𞤪𞤮 𞤳𞤢 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫. 𞤅𞤭 𞤔𞤮𞥅𞤯𞤭𞥅𞤩𞤫 𞤩𞤫𞤲 𞤲𞤮 𞤼𞤢𞤥𞤭 𞤲𞤦𞤵𞥅𞤯𞤭 𞤥𞤵𞤵𞤲 𞤣𞤫𞤰𞥆𞤭𞤲𞤭𞥅 𞤸𞤢𞤦𞥆𞤭𞥅⹁ 𞤘𞤭𞤲𞤫𞤲𞤢𞥄𞤩𞤫 𞤩𞤫𞤲 𞤳𞤢 𞤶𞤢𞤲𞤢𞤲𞤭𞤪𞤭 𞤲𞤮 𞤱𞤮𞤲𞤣𞤵𞤲𞤮𞥅 𞤫 𞤶𞤢𞤱𞤯𞤫𞥅𞤲𞤣𞤫.


𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤺𞤵𞤴𞤢𞥄𞤤𞤫 𞤯𞤫𞤲 𞤯𞤵𞤴𞤼𞤭𞤳𞤫 𞤬𞤮𞤼𞤢 𞤳𞤢 𞤤𞤫𞤴𞤣𞤭. 𞤊𞤫𞤱𞤲𞤣𞤮 𞤤𞤢𞥄𞤥𞤵 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤧𞤭 𞤤𞤢𞥄𞤥𞥆𞤭𞤲𞤢𞥄𞤩𞤫 𞤩𞤫𞤲 𞤱𞤵𞤶𞥆𞤭𞥅𞤲𞤮 𞤲𞤦𞤵𞥅𞤯𞤭⹁ 𞤩𞤫 𞤴𞤢𞤸𞤢𞤴 𞤳𞤭𞤧𞤢𞤲 𞤩𞤫 𞤱𞤢𞤴𞤤𞤢 𞤯𞤭 𞤫 𞤁𞤢𞤤𞤢 𞤥𞤢𞥄 𞤫 𞤁𞤪𞤮 𞤧𞤢𞤦𞤵 𞤳𞤮 𞤯𞤭𞤲 𞤲𞤫𞤱𞤭𞥅 𞤥𞤢𞤪𞤵𞤺𞤮𞤤. 𞤔𞤮𞥅𞤲𞤭 𞤲𞤮𞤲⹁ 𞤩𞤢𞤴𞤼𞤭 𞤺𞤵𞤴𞤢𞥄𞤤𞤫 𞤯𞤫𞤲 𞤵𞤧𞤼𞤭𞤳𞤫 𞤥𞤮𞤰𞥆𞤢⹁ 𞤤𞤢𞤲𞤣𞤮𞤼𞤮𞥅𞤩𞤫 𞤩𞤫𞤲 𞤉𞤪𞤮 𞤫 𞤁𞤢𞤤𞤢 𞤧𞤢𞤯𞤭𞥅.


𞤑𞤮 𞤱𞤢𞤯𞤭 𞤲𞤮𞤲 𞤷𞤮𞤺𞥆𞤵 𞤲𞤺𞤵𞤲 𞤯𞤵𞤴𞤼𞤢𞥄𞤳𞤭 𞤳𞤢 𞤶𞤫𞤸𞤫 (𞤤𞤵𞥅𞤥𞤮)⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤳𞤮 𞤧𞤮𞥅𞤣𞤢𞤲𞤮𞥅 𞤳𞤮𞤲 𞤬𞤫𞤱𞤲𞤣𞤮 𞤁𞤢𞤤𞤢 𞤰𞤢𞤱𞤭 𞤱𞤮𞤲𞤢𞥄 𞤴𞤫𞥅𞤴𞤫𞥅𞤣𞤫 𞤳𞤫𞤲𞤫𞤲.


𞤍𞤵𞤲 𞤯𞤮𞥅 𞤬𞤮𞤨 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤧𞤭 𞤤𞤢𞥄𞤥𞤩𞤫 𞤩𞤫𞤲 𞤲𞤮 𞤴𞤭𞤯𞤭 𞤴𞤮 𞤲𞤦𞤵𞥅𞤯𞤭 𞤤𞤫𞤴𞤣𞤭 𞤥𞤢𞤩𞥆𞤫 𞤲𞤣𞤭𞤲 𞤣𞤮𞥅𞤤𞤲𞤵⹁ 𞤩𞤫 𞤺𞤫𞤪𞤢𞤴 𞤸𞤢𞥄 𞤬𞤭𞥅 𞤥𞤢𞤶𞥆𞤭 𞤸𞤭𞤼𞥆𞤢. 𞤅𞤭 𞤲𞤦𞤵𞥅𞤯𞤭 𞤸𞤭𞤼𞥆𞤭𞥅⹁ 𞤯𞤭 𞤣𞤮𞥅𞤤𞤲𞤢𞤴.


𞤐𞤦𞤵𞥅𞤯𞤭 𞤸𞤭𞤼𞥆𞤭𞥅 𞤱𞤮𞥅 𞤧𞤮 𞤼𞤢𞤱𞤭𞥅 𞤨𞤭𞥅𞤶𞤭 𞤴𞤫𞥅𞤴𞤫𞤼𞤫𞥅𞤯𞤭 𞤴𞤢𞤤𞤼𞤢𞤴𞤯𞤭 𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤩𞤵𞤪𞤭 𞤳𞤮 𞤢𞤣𞥆𞤫𞤼𞤫𞥅 𞤲𞤢𞥄𞤣𞤫𞥅 𞤫 𞤥𞤢𞤴𞤪𞤭 𞤬𞤭𞥅 𞤴𞤫𞥅𞤴𞤵𞤼𞤵𞤺𞤮𞤤.𞤅𞤮 𞤼𞤢𞤱𞤭𞥅 𞤨𞤭𞥅𞤶𞤭 𞤯𞤭 𞤶𞤢𞤲𞤢𞤲𞤭𞤪𞤭 𞤲𞤣𞤭𞤲 𞤸𞤢𞤼𞤮𞤲𞤶𞤭𞤲𞤭 𞤲𞤮 𞤥𞤮𞤰𞥆𞤭𞤲𞤫𞥅𞤣𞤫 𞤫 𞤤𞤫𞤴𞤣𞤭 𞤲𞤣𞤭𞤲⹁ 𞤳𞤢𞥄𞤤𞤭𞤧𞤭𞥅𞤶𞤭 𞤶𞤢𞤲𞤢𞤲𞤭 𞤯𞤭𞤲 𞤲𞤢𞥄𞤼𞤢𞤴 𞤬𞤮𞤼𞤢 𞤧𞤫𞤥𞤦𞤭𞤲𞤢 𞤲𞤦𞤵𞥅𞤯𞤭 𞤤𞤫𞤴𞤣𞤭 𞤲𞤣𞤭𞤲. 𞤑𞤮𞤲𞤮 𞤧𞤮 𞤼𞤢𞤱𞤭𞥅 𞤸𞤢𞤼𞤮𞤲𞤶𞤭𞤲𞤢𞥄𞤯𞤭 𞤯𞤭𞤲 𞤳𞤮 𞤳𞤢 𞤶𞤢𞤲𞤢𞤲𞤭𞤪𞤭 𞤭𞤱𞤢𞤼𞤢⹁ 𞤲𞤦𞤵𞥅𞤯𞤭 𞤤𞤫𞤴𞤣𞤭 𞤲𞤣𞤭𞤲 𞤶𞤢𞥄𞤧𞤢𞤴 𞤼𞤵𞤲.


𞤊𞤫𞤱𞤲𞤣𞤮 𞤊𞤢𞤪𞤢𞤲 𞤘𞤭𞤲𞤫 𞤢𞤪𞤼𞤭𞤪𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥕⹁ 𞤸𞤢𞤪𞤭 𞤱𞤵𞥅𞤲𞤣𞤵 𞤫 𞤲𞤦𞤵𞥅𞤯𞤭 𞤯𞤭𞤯𞤭 𞤬𞤮𞤨 𞤲𞤮 𞤱𞤮𞥅𞤣𞤵𞤲𞤮𞥅. 𞤑𞤮 𞤳𞤢 𞤺𞤵𞤤𞤵𞥅𞤶𞤫 𞤶𞤮𞤱𞤭 𞤳𞤢𞥄𞤳𞤭 𞤯𞤭𞤲 𞤸𞤢𞥄𞤯𞤵𞤲𞤮𞥅. 𞤑𞤮 𞤻𞤢𞤤𞤲𞤣𞤫 𞥑𞥑 𞤑𞤮𞤪𞤧𞤮 𞥒𞥐𞥐𞥗⹁ 𞤲𞤣𞤫 𞤬𞤭𞥅𞤪𞤢 𞤱𞤢𞤤𞥆𞤢 𞤣𞤮𞥅𞤤𞤫 𞤵𞤧𞤼𞤭𞤲𞤮𞥅 𞤫 𞤊𞤢𞤪𞤢𞤲⹁ 𞤳𞤢𞥄𞤳𞤮𞤤 𞤺𞤵𞤤𞤵𞥅𞤶𞤫 𞤧𞤢𞤨𞥆𞤮 𞤲𞤺𞤮𞤤 𞤩𞤫𞤴𞤣𞤭𞤼𞤢𞥄. 𞤁𞤵𞥅𞤩𞤭 𞤶𞤫𞥅𞤼𞤢𞤼𞤭 𞤩𞤢𞥄𞤱𞤼𞤭 𞤯𞤵𞤥⹁ 𞤳𞤢𞥄𞤳𞤮𞤤 𞤺𞤵𞤤𞤵𞥅𞤶𞤫 𞤲𞤮𞥅𞤺𞤢𞤴 𞤩𞤫𞤴𞤣𞤭𞤼𞤢𞥄 𞤳𞤢𞤣𞤭. 𞤐𞤮 𞤬𞤭𞥅𞤪𞤢 𞤱𞤮𞤲𞤭 𞤵𞤴𞤼𞤮𞤪𞤣𞤫 𞤲𞤮𞤲 𞤫 𞤲𞤦𞤵𞥅𞤯𞤭 𞤯𞤭𞤲⹁ 𞤤𞤭𞤥𞤮𞥅𞤶𞤫 𞤥𞤢𞤶𞥆𞤭 𞤱𞤮𞤲𞤭 𞤩𞤫𞤴𞤣𞤮𞤪𞤣𞤫. 𞤔𞤮𞥅𞤲𞤭 𞤷𞤫𞤱𞤯𞤭 𞤯𞤭𞤲 𞤥𞤵𞤼𞤭𞥅𞤲𞤮 𞤱𞤢𞤲𞤮 𞥑⹁ 𞥒⹁ 𞥕⹁ 𞥑𞥐⹁ 𞥒𞥕⹁ 𞥕𞥐 𞤫 𞥑𞥐𞥐. 𞤑𞤮 𞤴𞤭𞤫𞤼𞤫𞥅 𞤱𞤮𞥅 𞤶𞤮𞥅𞤲𞤭 𞤳𞤮 𞤺𞤭𞤦𞤭 𞥕𞥐𞥐.


𞤘𞤭𞤴𞤮𞤥 𞤅𞤮𞥊𞤪𞤮𞥊𞥅⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤸𞤮𞥅𞤪𞤫𞥅𞤶𞤮 𞤲𞤦𞤢𞤼𞤭𞤪𞤣𞤵 𞤧𞤢𞤪𞤮𞥅𞤩𞤫 𞤑𞤮𞤼𞤣𞤭𞤾𞤢𞥄𞤪 𞤩𞤫𞤲⹁ 𞤬𞤫𞤲𞥆𞤭𞥅 𞤱𞤮𞤲𞤣𞤫𞤥𞤢 𞤢𞥄𞤤𞤢𞥄𞤶𞤭 𞤲𞤮 𞤴𞤭𞤢𞥄 𞤫 𞤸𞤵𞤩𞤫𞥅𞤪𞤫 𞤥𞤢𞤳𞥆𞤮 𞤱𞤮𞤲𞤣𞤫 𞤄𞤵𞤱𞤢𞤳𞤫⹁ 𞤳𞤢 𞤻𞤢𞤥𞤲𞤢𞥄𞤲𞤺𞤫 𞤑𞤮𞤼𞤣𞤭𞤾𞤢𞥄𞤪.


𞤃𞤵𞥅𞤧𞤢𞥄 𞤚𞤵𞤪𞤫𞥅⹁ 𞤴𞤫𞤱𞤼𞤮𞥅𞤱𞤮 𞤮𞤲 𞤫 𞤭𞤲𞤣𞤫 𞤘𞤭𞤴𞤮𞤥 𞤧𞤮𞤪𞤮𞥊𞥅 𞤸𞤮𞤤𞥆𞤭𞥅 𞤱𞤮𞤥𞤣𞤫𞤥𞤢 𞤸𞤫𞤩𞤭𞥅 𞤣𞤵𞥅𞤩𞤭𞥅 𞤯𞤵𞥅𞤯𞤵𞤯𞤭⹁ 𞤘𞤭𞤴𞤮𞤥 𞤅𞤮𞥊𞤪𞤮𞥊 𞤴𞤭𞤤𞤼𞤢𞥄𞤳𞤭 𞤫 𞤯𞤫𞤲 𞤺𞤢𞤤𞥆𞤫. 𞤉 𞤳𞤮𞤲𞤺𞤮𞤤 𞤴𞤭𞤥𞤩𞤫 𞤥𞤢𞤳𞥆𞤮⹁ 𞤤𞤢𞥄𞤥𞤵 𞤏𞤢𞤼𞤢𞤪𞤢 𞤲𞤺𞤵𞤲 𞤬𞤢𞥄𞤤𞤢 𞤼𞤢𞤲 𞤦𞤮𞤲𞥆𞤵𞤣𞤫 𞤭𞤲𞤣𞤫 𞤥𞤢𞤳𞥆𞤮 𞤲𞤣𞤫𞤲.


𞤉 𞥒𞥐𞥑𞥘⹁ 𞤢𞥄𞤤𞤢𞥄𞤶𞤭 𞤴𞤭𞥅𞤼𞤢𞤲𞤮 𞤫 𞤸𞤵𞤩𞤫𞥅𞤪𞤫 𞤺𞤮𞤤𞥆𞤢𞤲𞤮𞥅𞤱𞤮 𞤥𞤮.


𞤄𞤢𞤯𞤼𞤢𞤲𞤫 𞤯𞤵𞤥⹁ 𞤘𞤭𞤴𞤮𞤥 𞤧𞤮𞤪𞤮𞥊𞥅 𞤻𞤢𞥄𞤱𞤢𞤲𞤮. 𞤌 𞤸𞤢𞤨𞥆𞤢𞤲𞤢𞥄 𞤧𞤮𞤳𞤫𞥅𞤣𞤫 𞤦𞤭𞤲𞥆𞤢𞤥𞤢𞥄 𞤮𞤥𞤮 𞤱𞤵𞥅𞤪𞤭.


𞤘𞤭𞤤𞤢 𞥒𞥐𞥑𞥙⹁ 𞤮𞤥𞤮 𞤬𞤢𞤦𞤼𞤭𞤲𞤮𞤴𞤭𞥅 𞤉𞤪𞤮𞤨.
𞤄𞤢𞤯𞤼𞤢𞤲𞤫 𞤴𞤢𞤲𞤵𞤺𞤮𞤤 𞤈𞤵𞥅𞤧𞤭𞤴𞤢 𞤫 𞤓𞤳𞤪𞤢𞤴𞤲𞤢⹁ 𞤤𞤫𞤴𞤯𞤫 𞤸𞤭𞤪𞤲𞤢𞤴𞤢𞤲𞤳𞤮𞥅𞤶𞤫 𞤯𞤫𞤲⹁ 𞤼𞤫𞤲𞤼𞤭𞤲𞤭𞥅 𞤀𞤥𞤫𞤪𞤭𞤳⹁ 𞤬𞤢𞤱𞤵𞤲𞤮 𞤤𞤫𞤴𞤣𞤭 𞤈𞤵𞤧𞤳𞤭𞥅𞤩𞤫 𞤩𞤫𞤲 𞤶𞤵𞤳𞥆𞤭𞤲𞤫 𞤯𞤵𞥅𞤯𞤵𞤯𞤫.
𞤖𞤢𞤴 𞤃𞤢𞤲𞤳𞤭𞤪𞤺𞤢𞤤 𞤥𞤢𞤱𞤲𞤺𞤢𞤤 𞤈𞤵𞥅𞤧𞤭𞤴𞤢 𞤲𞤺𞤢𞤤⹁ 𞤀𞤥𞤫𞤪𞤭𞤳 𞤯𞤢𞤤𞤢𞥄𞤤𞤭. 𞤅𞤢𞤦𞤵 𞤯𞤵𞤥⹁ 𞤈𞤵𞥅𞤦𞤵𞤤⹁ 𞤲𞤦𞤵𞥅𞤯𞤭 𞤈𞤵𞥅𞤧𞤭𞤴𞤢 𞤯𞤭𞤲 𞤴𞤢𞤲𞤭𞥅 𞤬𞤮𞤼𞤢 𞤸𞤢𞤲𞤣𞤫. 𞤍𞤭 𞤩𞤮𞥅𞤪𞤭𞥅𞤳𞤫 𞤼𞤢𞤼𞤢𞤩𞤢𞤤 𞤫 𞤸𞤭𞤼𞥆𞤫𞥅𞤲𞤣𞤭 𞤥𞤢𞤶𞥆𞤭. 
𞤒𞤮𞤲𞤼𞤫𞤪𞤫 𞤸𞤢𞤲𞤣𞤫 𞤸𞤢𞤪𞤭⹁ 𞤁𞤢𞤤𞤢𞤱𞤮𞤤 𞤘𞤮𞥅𞤼𞤮𞤤 𞤲𞤮 𞤶𞤢𞤪𞤭 𞤈𞤵𞥅𞤦𞤵𞤤𞤶𞤭 𞥘𞥐⹁ 𞤳𞤮𞤲𞤮 𞤸𞤢𞤲𞤣𞤫 𞤢 𞤭𞤼𞥆𞤢𞤴 𞤈𞤵𞥅𞤦𞤵𞤤𞤶𞤭 𞥑𞥐𞥕 𞤫 𞤳𞤮 𞤬𞤢𞤱𞤭 𞤧𞤮 𞤸𞤫𞤩𞤢𞥄 𞤁𞤢𞤤𞤢𞤱𞤮𞤤 𞤺𞤮𞥅𞤼𞤮𞤤.
𞤊𞤭𞥅 𞤸𞤫𞤩𞥆𞤭𞤼𞤢𞤺𞤮𞤤 𞤈𞤵𞥅𞤦𞤵𞤤𞤶𞤭 𞤯𞤭𞤲 𞤬𞤭𞥅 𞤱𞤮𞤼𞤢 𞤯𞤭 𞤴𞤢𞤲𞤵 𞤩𞤵𞤪𞤭 𞤳𞤮 𞤯𞤭 𞤴𞤢𞤲𞤭 𞤳𞤮𞤲⹁ 𞤃𞤢𞤲𞤳𞤭𞤪𞤺𞤢𞤤 𞤃𞤢𞤱𞤲𞤺𞤢𞤤 𞤈𞤵𞥅𞤧𞤭𞤴𞤢 𞤲𞤺𞤢𞤤 𞤩𞤫𞤴𞤣𞤭𞥅 𞤪𞤭𞤦𞤢𞥄𞤪𞤭 𞤲𞤣𞤭𞤲. 𞤘𞤭𞤤𞤢 𞤸𞤢𞤲𞤣𞤫 𞤥𞤮 𞤻𞤢𞤱𞤤𞤭𞤳𞤫 𞥑𞥐𞥐⹁ 𞤳𞤮 𞥑𞥒𞥐 𞤮𞤲𞤼𞤭𞤺𞤭 𞤴𞤮𞤩𞤭𞤼𞤭𞤪𞤼𞤢𞥄. 𞤀𞤣𞤮 𞤸𞤢𞤲𞤣𞤫⹁ 𞤸𞤢𞤪𞤭 𞤥𞤮 𞤻𞤢𞤱𞤤𞤭𞤲𞤮𞤳𞤫 𞥑𞥐𞥐⹁ 𞤳𞤮 𞤧𞤢𞤨𞥆𞤮 𞤱𞤮𞤲𞤵𞤲𞤮𞥅 𞤪𞤭𞤦𞤢𞥄𞤪𞤭 𞤲𞤣𞤭𞤲.
𞤑𞤵𞤤𞤮𞤤 𞤱𞤮𞤼𞤢 𞤲𞤦𞤵𞥅𞤯𞤭 𞤤𞤫𞤤𞥆𞤵 𞤳𞤢 𞤥𞤢𞤲𞤳𞤭𞤪𞤯𞤫⹁ 𞤈𞤵𞤧𞤳𞤭𞥅𞤩𞤫 𞤯𞤵𞥅𞤯𞤵𞤩𞤫 𞤬𞤵𞤯𞥆𞤭𞤳𞤫 𞤴𞤢𞤤𞤼𞤭𞤲𞤣𞤫 𞤲𞤦𞤵𞥅𞤯𞤭 𞤥𞤢𞤩𞥆𞤫 𞤯𞤭𞤲 𞤳𞤢 𞤥𞤢𞤲𞤳𞤭𞤪𞤯𞤫.
𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤤𞤫𞤴𞤯𞤫 𞤉𞤪𞤮𞤨 𞤯𞤫𞤲 𞤫 𞤔𞤢𞤨𞤢𞤲 𞤬𞤢𞤱𞤭𞥅 𞤈𞤵𞥅𞤧𞤭𞤴𞤢 𞤪 𞤳𞤮𞤸𞤮𞥅𞤩𞤫 𞤥𞤵𞤵𞤲 𞤶𞤵𞤳𞥆𞤭𞤲𞤫. 𞤔𞤮𞥅𞤲𞤭⹁ 𞤷𞤮𞤺𞥆𞤵 𞤨𞤭𞥅𞤶𞤭 𞤭𞤱𞤢𞤪𞤴𞤯𞤭 𞤯𞤭𞤲 𞤉𞤪𞤮𞤨 𞤲𞤮 𞤩𞤫𞤴𞤣𞤢𞥄𞤣𞤫. 
𞤏𞤢𞤯𞤭𞥅 𞤣𞤵𞥅𞤩𞤭 𞤦𞤵𞤴⹁ 𞤈𞤵𞥅𞤧𞤭𞤴𞤢 𞤫 𞤓𞤳𞤪𞤢𞤴𞤲𞤢 𞤱𞤫𞤤𞤣𞤢𞥄. 𞤚𞤫𞤲𞤼𞤭𞤲𞤭𞥅 𞤺𞤭𞤤𞤢 𞤜𞤭𞤳𞤼𞤮𞥅𞤪 𞤒𞤢𞤲𞤵𞤳𞤮𞤱𞥆𞤭𞤷 𞤭𞤼𞥆𞤢𞥄 𞤸𞤮𞥅𞤪𞤫 𞤓𞤳𞤪𞤢𞤴𞤲𞤢 𞤫 𞥒𞥐𞥑𞥔 𞤲𞤣𞤫 𞤮 𞤧𞤢𞤤𞤭𞤲𞤮𞥅 𞤲𞤫𞤱𞤲𞤵𞤣𞤫 𞤼𞤢𞤱𞤼𞤵𞤺𞤮𞤤 𞤳𞤢𞤱𞤼𞤭𞤼𞤢𞤤 𞤫  𞤆𞤮𞤼𞥆𞤢𞤤 𞤉𞤪𞤮𞤨 𞤧𞤢𞤦𞤵 𞤱𞤫𞤤𞤣𞤭𞥅𞤺𞤢𞤤 𞤥𞤢𞤳𞥆𞤮 𞤫 𞤏𞤭𞤤𞤢𞤣𞤥𞤭𞥅𞤪 𞤆𞤵𞤼𞤭𞤲⹁ 𞤸𞤮𞥅𞤪𞤫𞥅𞤶𞤮 𞤈𞤵𞥅𞤧𞤭𞤴𞤢 𞤮𞤲.
𞤆𞤵𞤼𞤭𞤲 𞤴𞤭𞤯𞤢𞥄 𞤓𞤳𞤪𞤢𞤴𞤲𞤢 𞤲𞤮 𞤱𞤮𞤲𞤭 𞤩𞤢𞤣𞤼𞤮𞤪𞤣𞤫 𞤲𞤮𞤲 𞤆𞤮𞤼𞥆𞤢𞤤 𞤉𞤪𞤮𞤨 𞤲𞤺𞤢𞤤 𞤳𞤢𞤻𞤵𞤲 𞤫 𞤤𞤫𞤴𞤯𞤫 𞤖𞤭𞤪𞤲𞤢𞤴𞤢𞤲𞤳𞤮𞥅𞤶𞤫 𞤯𞤫𞤲. 𞤑𞤮 𞤩𞤵𞤪𞤭 𞤥𞤫𞤼𞥆𞤭𞤲𞤣𞤫 𞤩𞤫𞤪𞤲𞤣𞤫  𞤆𞤵𞤼𞤭𞤲 𞤲𞤣𞤫𞤲⹁ 𞤳𞤮 𞤲𞤣𞤫 𞤓𞤳𞤪𞤢𞤴𞤲𞤢 𞤫𞤩𞥆𞤵𞤲𞤮𞥅 𞤼𞤢𞤱𞤼𞤵𞤺𞤮𞤤 𞤌𞤼𞤢𞤲. 𞤌𞤼𞤢𞤲 𞤳𞤮 𞤐𞤶𞤵𞤩𞥆𞤵𞤣𞤭 𞤔𞤮𞤺𞤮𞤲’𞤣𞤭𞤪𞤢𞤤 𞤐𞤢𞤲𞥆𞤢𞥄𞤲𞤺𞤫 𞤀𞤼𞤤𞤢𞤲𞤼𞤭𞤳. 𞤂𞤫𞤴𞤯𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤲𞤮 𞤼𞤢𞤱𞤢𞥄 𞤫 𞤲𞤣𞤭𞥅 𞤲𞤶𞤵𞤩𞤵𞤣𞤭.
𞤊𞤢𞥄𞤲𞤣𞤢𞥄𞤪𞤫 𞤲𞤣𞤭𞥅 𞤲𞤶𞤵𞤩𞥆𞤵𞤣𞤭 𞤳𞤮 𞤸𞤭𞤱𞤭𞤼𞤢𞤺𞤮𞤤 𞤫 𞤣𞤢𞤯𞤲𞤭𞤲’𞤣𞤭𞤪𞤺𞤮𞤤.
𞤊𞤢𞥄 𞥑𞥙𞥙𞥑⹁ 𞤓𞤳𞤪𞤢𞤴𞤲𞤢 𞤫 𞤈𞤵𞥅𞤧𞤭𞤴𞤢 𞤳𞤮 𞤫 𞤤𞤫𞤴𞤣𞤭 𞤱𞤮𞥅𞤼𞤭𞤪𞤭 𞤱𞤭𞤫𞤼𞤫𞥅𞤲𞤣𞤭 𞤆𞤮𞤼𞥆𞤢𞤤 𞤅𞤮𞥅𞤱𞤭𞤴𞤫𞥅𞤼𞤴𞤢𞤲𞤳𞤮𞤱𞤢𞤤 𞤶𞤫𞤴𞤢𞤲𞤮𞥅. 𞤘𞤭𞤤𞤢 𞤲𞤣𞤭𞤲 𞤤𞤫𞤴𞤣𞤭 𞤬𞤵𞤧𞤭⹁ 𞤤𞤫𞤴𞤯𞤫 𞤼𞤢𞤼𞤭 𞤼𞤢𞤱𞤢𞤲𞤮𞥅𞤯𞤫 𞤫 𞤥𞤢𞤴𞤪𞤭 𞤼𞤢𞤱𞤼𞤭𞥅 𞤲𞤶𞤵𞤩𞥆𞤵𞤣𞤭 𞤌𞤼𞤢𞤲 𞤲𞤣𞤭𞤲. 𞤂𞤫𞤴𞤯𞤫 𞥑𞥑 𞤳𞤢𞤣𞤭 𞤱𞤮𞤲𞤵𞤲𞤮𞥅𞤯𞤫 𞤫 𞤤𞤫𞤴 𞤬𞤫𞤱𞤶𞤮𞥅𞤪𞤫 𞤃𞤮𞤧𞤳𞤵 𞤲𞤣𞤫𞤲⹁ 𞤼𞤢𞤱𞤼𞤭𞥅𞤲𞤮 𞤌𞤼𞤢𞤲.
𞤘𞤭𞤤𞤢 𞤆𞤵𞤼𞤭𞤲 𞤤𞤢𞥄𞤥𞤭𞥅⹁ 𞤧𞤢𞤺𞤮 𞤥𞤢𞤳𞥆𞤮⹁ 𞤤𞤫𞤴𞤣𞤭 𞤸𞤢𞤴 𞤱𞤮𞥅𞤼𞤭𞤪𞤭 𞤱𞤮𞤲𞤭𞤪𞤲𞤣𞤭 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤉𞤪𞤮𞤨 𞤱𞤮𞤲𞤢𞥄 𞤴𞤮 𞤼𞤢𞤱𞤼𞤵 𞤲𞤺𞤢𞤤 𞤔𞤮𞤺𞤮𞤲’𞤣𞤭𞤪𞤢𞤤. 𞤏𞤵𞤪𞤭𞤲 𞤳𞤮 𞤮 𞤬𞤢𞥄𞤤𞤢𞥄⹁ 𞤳𞤮 𞤴𞤮 𞤌𞤼𞤢𞤲 𞤴𞤢𞤤𞤼𞤭𞤲 𞤶𞤮𞤺𞤫 𞤫 𞤢𞥄𞤤𞤢𞥄𞤶𞤭 𞤥𞤵𞤵𞤲 𞤸𞤢𞤩𞤭𞤪𞤯𞤭 𞤯𞤭𞤲 𞤫 𞤲𞤣𞤫𞤪 𞤯𞤫𞥅 𞤤𞤫𞤴𞤯𞤫 𞥑𞥔 𞤼𞤢𞤱𞤼𞤵𞤯𞤫 𞤔𞤮𞤺𞤮𞤲’𞤣𞤭𞤪𞤢𞤤 𞤲𞤺𞤢𞤤 𞤺𞤭𞤤𞤢 𞥑𞥙𞥙𞥗. 
𞤐𞤶𞤵𞤩𞥆𞤵𞤣𞤭 𞤌𞤼𞤢𞤲 𞤲𞤣𞤭𞤲 𞤫 𞤯𞤫𞥅 𞤤𞤫𞤴𞤯𞤫 𞥑𞥔 𞤱𞤭𞤭 𞤯𞤵𞤥 𞤱𞤢𞤯𞤢𞤼𞤢𞥄.
𞤙𞤢𞤤𞤲𞤣𞤫 𞥒𞥔 𞤕𞤮𞤤𞤼𞤮 𞥒𞥐𞥒𞥒⹁ 𞤆𞤵𞤼𞤭𞤲 𞤴𞤢𞤥𞤭𞤪𞤭 𞤳𞤮𞤲𞤵 𞤥𞤢𞤳𞥆𞤮 𞤲𞤺𞤵𞤲 𞤲𞤢𞥄𞤼𞤵𞤺𞤮𞤤 𞤫 𞤲𞤣𞤫𞤪 𞤓𞤳𞤪𞤢𞤴𞤲𞤢. 𞤘𞤭𞤤𞤢 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤯𞤫𞥅 𞤤𞤫𞤴𞤯𞤫 𞤯𞤭𞤯𞤭 𞤲𞤮 𞤸𞤢𞤩𞤵𞤣𞤫. 𞤅𞤮𞥅𞤪𞤭𞥅𞤩𞤫 𞤈𞤵𞥅𞤧𞤭𞤴𞤢 𞤩𞤫𞤲 𞤩𞤢𞤣𞤭𞤳𞤫 𞤑𞤭𞤴𞤫𞤬⹁ 𞤤𞤢𞥄𞤥𞤮𞤪𞤣𞤫 𞤓𞤳𞤪𞤢𞤴𞤲𞤢 𞤲𞤣𞤫𞤲.
𞤈𞤵𞥅𞤧𞤭𞤴𞤢 𞤫 𞤓𞤳𞤪𞤢𞤴𞤲𞤢 𞤬𞤮𞤼𞤢𞤼𞤢𞥄 𞤣𞤮𞥅𞤤𞤫. 𞤅𞤭 𞤸𞤢𞤴 𞤺𞤮𞥅𞤼𞤮 𞤬𞤢𞥄𞤦𞤢𞥄𞤳𞤭 𞤓𞤳𞤪𞤢𞤴𞤲𞤢⹁ 𞤆𞤵𞤼𞤭𞤲 𞤶𞤮𞥅𞤯𞥆𞤭𞤲𞤮𞤴𞤢𞤴 𞤤𞤢𞥄𞤥𞤯𞤮 𞤥𞤮 𞤮 𞤬𞤢𞥄𞤤𞤢𞥄 𞤑𞤭𞤴𞤫𞤬. 𞤓𞤳𞤪𞤢𞤴𞤲𞤢𞥄𞤩𞤫 𞤩𞤫𞤲 𞤲𞤮 𞤢𞥄𞤣𞤭𞥅 𞤱𞤮𞤲𞤣𞤫𞤥𞤢 𞤯𞤵𞤥 𞤱𞤢𞤯𞤢𞤼𞤢𞥄. 
𞤑𞤢𞥄𞤧𞤮𞤪𞤭 𞤊𞤌𞤊𞤀𞤐𞤀⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤢𞤤 𞤲𞤮𞤣𞥆𞤢𞥄𞤥𞤢 𞤳𞤢 𞤴𞤭𞥅𞤤𞤭𞤪𞤣𞤫 𞤧𞤢𞤲𞤯𞤢𞤪𞤥𞤢 𞤱𞤭𞤯𞤢𞤴𞤫𞥅𞤶𞤭 𞤻𞤢𞥄𞤱𞤭𞤴𞤢𞤲𞤳𞤮𞥅𞤶𞤭 𞤼𞤢𞤱𞤢𞥄𞤲𞤣𞤫 𞤫 𞤙𞤢𞥄𞤱𞤭𞤪𞤣𞤵 𞤤𞤫𞤼𞥆𞤭𞤪𞤣𞤵 𞤄𞤢𞤳𞤮𞤲𞤣𞤭𞤲𞤫 𞤳𞤢 𞤐𞤺𞤢𞤤𞤵 𞤫 𞤳𞤢 𞤔𞤢𞤱𞤤𞤫 (CRIEF).




𞤏𞤮𞤲𞤢𞥄 𞤲𞤮𞤲 𞤳𞤢𞤲𞤳𞤮 𞤼𞤵𞤲 𞤧𞤢𞥄𞤼𞤭𞤲𞤢𞤲𞤮𞥅 𞤼𞤮𞤲 𞤸𞤢𞤲𞤣𞤫. 𞤒𞤮𞤺𞤢 𞤫 𞤳𞤮𞥅𞤸𞤮𞥅𞤩𞤫 𞤶𞤢𞥄𞤺𞤮𞤪𞤢𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤢𞤤 𞤲𞤮 𞤼𞤭𞤶𞥆𞤭𞤲𞤢𞤲𞤮𞥅 𞤳𞤢𞤣𞤭 𞤸𞤢𞤲𞤣𞤫 𞤫 𞤢𞥄𞤩𞤵𞤲’𞤣𞤫 𞥒𞥘 𞤕𞤮𞤤𞤼𞤮 𞥒𞥐𞥒𞥒.


𞤐𞤮 𞤼𞤢𞤱𞤢𞥄 𞤫 𞤩𞤫𞤲⹁ 𞤔𞤢𞤤𞤭𞥅𞤳𞤢𞤼𞤵 𞤔𞤢𞤤𞥆𞤮⹁ 𞤌𞤴𞤫𞥅 𞤘𞤭𞤤𞤢𞤾𞤮𞤺𞤭⹁ 𞤃𞤮𞤸𞤢𞤥𞥆𞤫𞤣 𞤔𞤢𞥄𞤲𞤫⹁ 𞤀𞤦𞤣𞤵𞤤𞥆𞤢𞥄𞤴𞤭 𞤃𞤢𞤺𞤢𞤧𞤵𞤦𞤢⹁ …


𞤋𞤧𞤥𞤢𞥄𞤭𞥅𞤤𞤢 𞤔𞤵𞤦𞤢𞤼𞤫𞥅⹁ 𞤱𞤮𞤲𞤵𞤲𞤮𞥅𞤯𞤮 𞤮𞤲 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤳𞤫𞤴𞤩𞤮𞥅𞤪𞤫 (𞤦𞤭𞤣𞤧𞤫) 𞤲𞤮 𞤧𞤮𞤳𞤢𞥄 𞤺𞤭𞤤𞤢 𞤲𞤣𞤫𞥅 𞤴𞤮𞤲𞤼𞤫𞤪𞤫 𞤬𞤫𞤰𞥆𞤵𞤲’𞤣𞤫. 𞤌𞤲 𞤯𞤮𞤲 𞤫 𞤚𞤭𞥅𞤦𞤵 𞤑𞤢𞤥𞤢𞤪𞤢 𞤳𞤢𞤻𞤵𞤲 𞤫 𞤟𞤫𞤴𞤲𞤢𞤦𞤵 𞤐𞤢𞤦𞤢𞤴𞤢 𞤁𞤢𞤪𞤢𞥄𞤥𞤫 𞤲𞤮 𞤶𞤮𞤳𞥆𞤭𞤪𞤢𞥄 𞤱𞤵𞤶𞥆𞤵𞤺𞤮𞤤 𞤫 𞤸𞤢𞤤𞤮𞤪𞤺𞤮𞤤 𞤣𞤵𞤶𞤵𞤲𞤢𞥄𞤶𞤭 𞤣𞤵𞤶𞤵𞤲𞤢𞥄𞤶𞤭 𞤫 𞤳𞤢𞥄𞤤𞤭𞤧𞤭𞥅𞤶𞤭 𞤘𞤭𞤲𞤫 𞤯𞤭𞤲.


𞤐𞤮 𞤼𞤢𞤥𞤰𞤭𞤲𞤢𞥄 𞤲𞤣𞤫 𞤼𞤢𞤱𞤢𞤲𞤮𞥅𞤩𞤫 𞤩𞤫𞤲 𞤬𞤮𞤨 𞤳𞤢 𞤶𞤢𞥄𞤺𞤮𞤪𞤢𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮𞤣𞥆𞤫𞤼𞤫𞥅 𞤬𞤭𞥅 𞤲𞤺𞤵𞤴𞤳𞤢 𞤥𞤢𞥄 𞤬𞤭𞥅 𞤩𞤢𞤲𞤺𞤭𞤲𞤺𞤮𞤤 𞤲𞤮 𞤩𞤫 𞤸𞤫𞤩𞤭𞤪𞤭 𞤯𞤫𞥅 𞤶𞤫𞤴𞤫 𞤥𞤢𞤩𞥆𞤫.
𞤑𞤮 𞤸𞤢𞤲𞤣𞤫 𞤫 𞤀𞥄𞤩𞤲𞤣𞤫 𞤻𞤢𞤤𞤲𞤣𞤫 𞥒𞥘 𞤕𞤮𞤤𞤼𞤮 𞥒𞥐𞥒𞥒⹁ 𞤩𞤫 𞤸𞤢𞤨𞥆𞤢𞤲𞤢𞤲𞤮𞥅 𞤴𞤮 𞤩𞤫 𞤶𞤮𞤺𞤲𞤵𞤼𞤵 𞤺𞤢𞤤𞥆𞤫𞥅𞤶𞤭 𞤥𞤢𞤩𞥆𞤫 𞤯𞤭𞤲. 𞤇𞤫𞤲 𞤳𞤮 𞤅𞤫𞤤𞥆𞤵 𞤁𞤢𞤤𞤫𞤲 𞤔𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤆𞤮𞤼𞥆𞤢𞤤 𞤁𞤮𞥅𞤤𞤫 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤶𞤫 𞤘𞤭𞤲𞤫 𞤯𞤫𞤲 (UFDG-𞤆𞤁𞤁𞤘) 𞤳𞤢𞤻𞤵𞤲 𞤫 𞤅𞤭𞤣𞤭𞤴𞤢 𞤚𞤵𞥅𞤪𞤫⹁ 𞤸𞤮𞥅𞤪𞤫𞥅𞤶𞤮 𞤊𞤫𞤣𞥆𞤫 𞤁𞤮𞥅𞤤𞤫 𞤘𞤫𞤲𞤣𞤭𞤴𞤢𞤲𞤳𞤮𞥅𞤶𞤫 𞤯𞤫𞤲 (UFR – 𞤊𞤁𞤘).


𞤇𞤫𞥅 𞤯𞤭𞤯𞤮 𞤳𞤢𞤤𞤢 𞤱𞤵𞤤𞥆𞤭𞤼𞤭𞤲𞤮 𞤳𞤢 𞤙𞤢𞥄𞤱𞤭𞤪𞤣𞤵 𞤁𞤭𞤳𞤧𞤭𞤲. 𞤇𞤢𞥄𞤱𞤮 𞤸𞤮 𞤬𞤢𞤩𞥆𞤭𞤲𞤣𞤫 𞤳𞤭𞥅𞤼𞤮𞤤 𞤲𞤺𞤮𞤤⹁ 𞤻𞤢𞥄𞤱𞤮𞥅𞤸𞤮 𞤮𞤲 𞤬𞤮𞤣𞤵𞤲𞤮 𞤼𞤢𞤰𞤵𞤺𞤮𞤤 𞤻𞤢𞥄𞤱𞤮𞥅𞤪𞤫 𞤲𞤣𞤫𞤲 𞤸𞤢𞤲𞤣𞤫 𞤦𞤭𞤥𞤦𞤭 𞤳𞤢 𞤲𞤶𞤢𞤥𞤣𞤭 𞤧𞤢𞤨𞥆𞤢𞤩𞤭𞤪𞤭. 𞤀𞤣𞤮 𞤯𞤵𞤥 𞤸𞤫𞤱𞤼𞤵𞤣𞤫⹁ 𞤸𞤢𞤪𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤫 𞤅𞤭𞤣𞤭𞤴𞤢 𞤚𞤵𞥅𞤪𞤫 𞤧𞤢𞥄𞤦𞤭𞤲𞤭𞥅 𞤺𞤢𞤤𞥆𞤫𞥅𞤶𞤭 𞤥𞤢𞤩𞥆𞤫 𞤯𞤭𞤲.


𞤄𞤢𞤲𞥆𞤭 𞤩𞤫 𞤸𞤢𞤦𞥆𞤢𞤲𞤮𞥅𞤳𞤭 𞤳𞤭𞥅𞤼𞤮𞤤 𞤲𞤺𞤮𞤤. 𞤅𞤢𞤦𞤵𞤲𞤢 𞤦𞤭𞤥𞤦𞤭 𞤯𞤮𞥅⹁ 𞤻𞤢𞥄𞤱𞤮𞥅𞤸𞤮 𞤮𞤲 𞤱𞤭𞤭𞥅 𞤱𞤮𞤲𞤣𞤫𞤥𞤢 𞤻𞤢𞥄𞤱𞤵𞤳𞤭 𞤸𞤢𞤳𞥆𞤮 𞤳𞤭𞤲 𞤸𞤵𞤩𞤭𞤲’𞤣𞤢𞥄𞤳𞤭 𞤲𞤣𞤵𞥅 𞤥𞤵𞤪𞤢𞥄𞤣𞤵.


𞤄𞤭𞤥𞤦𞤭 𞤤𞤢𞤱⹁ 𞤸𞤢𞤪𞤭 𞤤𞤢𞥄𞤥𞤵 𞤲𞤺𞤵𞤲 𞤭𞤥𞥆𞤭𞤲𞤭𞥅 𞤣𞤢𞤣𞤼𞤭𞥅𞤩𞤫 𞤩𞤫𞤲 𞤳𞤮 𞤴𞤢𞤸𞤢 𞤻𞤭𞥅𞤩𞤲𞤢 𞤴𞤢𞤥𞤭𞤪𞤮𞥅𞤪𞤫 𞤥𞤢𞤺𞥆𞤵 𞤲𞤣𞤫𞤲 𞤳𞤢 𞤅𞤫𞤤𞥆𞤵. 𞤂𞤢𞥄𞤱𞤮𞤤 𞤴𞤢𞤸𞤵𞤲’𞤺𞤮𞤤 𞤳𞤢 𞤸𞤵𞤩𞤫𞥅𞤪𞤫 𞤅𞤫𞤤𞥆𞤵 𞤲𞤮 𞤸𞤫𞥅𞤱𞤵𞤲𞤮𞥅 𞤼𞤫𞤬 𞤨𞤮𞤤𞤭𞥅𞤧𞤢 𞤫 𞤧𞤢𞤲𞤣𞤢𞤪𞤥𞤢.


𞤇𞤢𞥄𞤱𞤮 𞤅𞤫𞤤𞥆𞤵 𞤁𞤢𞤤𞤫𞤲 𞤴𞤢𞤤𞤼𞤵𞤣𞤫 𞤳𞤢 𞤺𞤢𞤤𞥆𞤫 𞤥𞤵𞤵𞤲⹁ 𞤅𞤢𞤣𞤭𞤦𞤢𞥄 𞤑𞤵𞤤𞤵𞤦𞤢𞤤𞤭⹁ 𞤸𞤮𞥅𞤪𞤫𞥅𞤶𞤮 𞤳𞤮𞤲𞤭 𞤘𞤭𞤲𞤫 𞤯𞤭𞤲⹁ 𞤫 𞤄𞤢𞤤𞤢𞥄 𞤅𞤢𞤥𞤵𞤪𞤢𞥄⹁ 𞤸𞤮𞥅𞤪𞤫𞥅𞤶𞤮 𞤧𞤢𞤲𞤣𞤢𞤪𞤥𞤢𞥄𞤩𞤫 𞤩𞤫𞤲⹁ 𞤴𞤢𞤸𞤵𞤲𞤮 𞤲𞤢𞥄𞤼𞤭𞥅 𞤳𞤢 𞤺𞤢𞤤𞥆𞤫 𞤅𞤫𞤤𞥆𞤵 𞤁𞤢𞤤𞤫𞤲⹁ 𞤲𞤢𞤲𞤣𞤭 𞤬𞤭𞥅 𞤬𞤫𞤤𞥆𞤭𞤲𞤼𞤭𞤲𞤺𞤮𞤤 𞤱𞤮𞤲𞤣𞤫𞤥𞤢 𞤩𞤫 𞤸𞤫𞤩𞤼𞤭𞥅 𞤸𞤮𞤲𞤢𞤲𞤣𞤭 𞤲𞤣𞤭𞤲.




𞤑𞤢 𞤣𞤮𞤱𞤪𞤭 𞤑𞤮𞤲𞤢𞥄𞤳𞤭𞤪𞤭 𞤫 𞤲𞤣𞤫𞤪 𞤈𞤢𞤼𞤮𞥅𞤥𞤢⹁ 𞤧𞤵𞤳𞤢𞥄𞤩𞤫 𞤩𞤫𞤲 𞤴𞤢𞤤𞤼𞤵𞤲𞤮 𞤸𞤵𞤩𞥆𞤭 𞤼𞤢𞤤𞥆𞤭𞥅𞤶𞤫⹁ 𞤵𞤣𞥆𞤭 𞤤𞤢𞥄𞤱𞤭 𞤯𞤭𞤲. 𞤁𞤢𞤣𞤼𞤭𞥅𞤩𞤫 𞤩𞤫𞤲 𞤴𞤢𞤸𞤵𞤲𞤮 𞤼𞤮𞤲 𞤬𞤫𞤼𞥆𞤭𞤲𞤭 𞤷𞤵𞥅𞤪𞤣𞤭 𞤱𞤵𞤤𞥆𞤭𞤲𞤭𞤪𞤲𞤣𞤭 𞤫 𞤧𞤵𞤳𞤢𞥄𞤩𞤫 𞤩𞤫𞤲. 𞤇𞤫𞤲 𞤳𞤢𞤣𞤭 𞤬𞤫𞤪𞤭𞥅 𞤫 𞤥𞤢𞤩𞥆𞤫 𞤳𞤢𞥄𞤰𞤫.


𞤂𞤢𞥄𞤱𞤭 𞤯𞤭𞤲 𞤸𞤫𞤣𞥆𞤫 𞤼𞤮𞤲⹁ 𞤲𞤮 𞤤𞤢𞥄𞤩𞤭⹁ 𞤣𞤵𞤯𞤫 𞤯𞤫𞤲 𞤫 𞤺𞤫𞤴𞤤𞤫 𞤯𞤫𞤲 (𞤴𞤫𞥅𞤴𞤭𞤪𞤯𞤫 𞤯𞤫𞤲) 𞤳𞤢𞤣𞤭 𞤥𞤢𞤩𞥆𞤭𞥅 𞤦𞤢𞥄𞤬𞤫 𞤥𞤵𞤵𞤲.


𞤐𞤮 𞤸𞤵𞤤𞤢𞥄 𞤱𞤮𞤼𞤢 𞤳𞤮 𞤱𞤮𞥅𞤱𞤵𞤲𞤮𞥅 𞤳𞤮𞤲 𞤬𞤫𞤱𞤲𞤣𞤮 𞤳𞤮𞥅𞤪𞤢𞥄𞤺𞤵 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤵𞤯𞥆𞤭𞤼𞤮 𞤳𞤢𞤣𞤭 𞤧𞤢𞤦𞤵𞤲𞤢 𞤲𞤶𞤢𞤺𞥆𞤵 𞤲𞤺𞤵𞤲 𞤬𞤮𞤱𞤼𞤭 𞤼𞤵𞤲⹁ 𞤶𞤢𞤳𞤢 𞤐𞤺𞤵 𞤢𞤷𞥆𞤢𞥄𞤤𞤭.
𞤒𞤭𞤥𞤩𞤫 𞥑𞥘 𞤲𞤮 𞤱𞤢𞤪𞤢𞥄 𞤲𞤣𞤫 𞤼𞤢𞤰𞤮𞥅𞤩𞤫 𞤤𞤢𞥄𞤱𞤭 𞤧𞤢𞤳𞥆𞤭𞤲𞤮𞥅 𞤱𞤫𞤪𞤤𞤢𞤱𞤢𞤤 𞤥𞤢𞤩𞥆𞤫 𞤸𞤢𞤳𞥆𞤵𞤲’𞤣𞤫 𞤚𞤢𞤪𞤵𞤥 𞤫 𞤚𞤭𞤧𞤫𞤺𞤮𞤪𞤵 𞤫 𞤲𞤣𞤫𞤪 𞤣𞤭𞥅𞤱𞤢𞤤 𞤚𞤭𞤤𞤢𞤦𞤫𞤪𞤭 𞤱𞤮𞤲𞤺𞤢𞤤 𞤖𞤭𞥅𞤪𞤲𞤢𞥄𞤺𞤫 𞤐𞤭𞥅𞤶𞤫𞤪⹁ 𞤼𞤢𞤳𞥆𞤮 𞤳𞤫𞥅𞤪𞤮𞤤 𞤃𞤢𞤤𞤭.


𞤐𞤺𞤮𞥅 𞤱𞤢𞤪𞤲𞤺𞤮 𞤳𞤮 𞤫 𞤈𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥐 𞤕𞤮𞤤𞤼𞤮 𞤱𞤢𞤯𞤭. 𞤉 𞤳𞤮𞤲𞤺𞤮𞤤 𞤸𞤮𞥅𞤪𞤫𞥅𞤩𞤫 𞤐𞤭𞥅𞤶𞤫𞤪 𞤩𞤫𞤲⹁ 𞤼𞤢𞤰𞤮𞥅𞤩𞤫 𞤤𞤢𞥄𞤱𞤭 𞤩𞤫𞤲 𞤳𞤮 𞤃𞤢𞤤𞤭 𞤭𞤱𞤪𞤭. 𞤑𞤮𞤲𞤮 𞤢𞤲𞤣𞤢𞥄𞤳𞤢 𞤼𞤢𞤸𞤮 𞤳𞤮 𞤫 𞤬𞤫𞤣𞥆𞤫 𞤸𞤮𞤲𞤣𞤫 𞤩𞤫 𞤶𞤫𞤴𞤢𞥄.


𞤈𞤮𞤱𞤢𞤲𞤭 𞤳𞤢𞤣𞤭 𞤫 𞤶𞤮𞤤𞤮 𞥒𞥐𞥒𞥑⹁ 𞤳𞤮 𞤴𞤭𞤥𞤩𞤫 𞥗𞥐 𞤱𞤢𞤪𞤢𞤲𞤮𞥅 𞤫 𞤲𞤣𞤫𞥅 𞤲𞤮𞤳𞥆𞤵𞥅𞤪𞤫 𞤱𞤭𞤫𞤼𞤫𞥅𞤲𞤣𞤫 𞤄𞤢𞤲𞤭𞤦𞤢𞤲𞤺𞤵. 𞤈𞤮𞤱𞤢𞤲𞤭 𞤼𞤵𞤲⹁ 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤲𞤶𞤫𞥅𞤺𞤮𞤮 𞤱𞤢𞤪𞤢𞤲𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤐𞤭𞥅𞤶𞤫𞤪 𞤲𞤣𞤭𞤲.


𞤘𞤭𞤤𞤢 𞤂𞤭𞤦𞤭𞤴𞤢 𞤤𞤢𞤲𞤷𞤢𞥄⹁ 𞤃𞤵𞤢𞤥𞥆𞤢𞤪 𞤃𞤵𞤸𞤢𞤥𞥆𞤢𞤣𞤵 𞤝𞤢𞤣𞤢𞤬𞤭𞥅 𞤱𞤢𞤪𞤢𞥄 𞤫 𞤴𞤢𞤪𞤳𞤮 𞥒𞥐𞥑𞥑⹁ 𞤤𞤫𞤴𞤯𞤫 𞤅𞤢𞥄𞤸𞤢𞤤 𞤯𞤫𞤲 𞤣𞤢𞤻𞤢𞥄𞤤𞤭 𞤣𞤫𞥅𞤰𞤫𞤪𞤫.
𞤊𞤭𞥅 𞤵𞤣𞥆𞤭𞤼𞤢𞤤 𞤤𞤢𞤼𞤭𞤪𞤣𞤫 𞤥𞤵𞤤𞥆𞤫𞤪𞤫⹁ 𞤲𞤣𞤫 𞤮 𞤣𞤢𞤪𞤲𞤭 𞤫 𞤧𞤢𞥄𞤪𞤫 𞤸𞤫𞤴𞤪𞤫 𞤱𞤭𞤫𞤼𞤫𞥅𞤣𞤫 𞤔𞤢𞤥𞤻𞤢𞥄𞤰𞤮⹁ 𞤃𞤢𞤳𞤭 𞤅𞤢𞥄𞤤 𞤲𞤮 𞤧𞤢𞥄𞤼𞤭𞤲𞤭 𞤸𞤮𞥅𞤪𞤫𞥅𞤩𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤫 𞤉𞤪𞤮𞤨.




𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤆𞤮𞤤 𞤑𞤢𞤺𞤢𞤥𞤫 𞤥𞤮 𞤈𞤵𞤱𞤢𞤲𞤣𞤢⹁ 𞤀𞥄𞤣𞤢𞤥𞤢 𞤄𞤢𞤪𞤮 𞤥𞤮 𞤤𞤫𞤧𞤣𞤭 𞤘𞤢𞤥𞤦𞤭𞤴𞤢⹁ 𞤓𞤥𞤢𞤪𞤵 𞤐𞤄𞤢𞤤𞥆𞤮 𞤥𞤮 𞤘𞤭𞤲𞤫 𞤄𞤭𞤧𞤢𞤱𞤮𞥅⹁ 𞤔𞤮𞤪𞤶𞤵 𞤏𞤫𞤴𞤢 𞤥𞤮 𞤂𞤢𞤦𞤭𞤪𞤭𞤴𞤢. 𞤐𞤮 𞤼𞤢𞤱𞤼𞤭𞥅 𞤩𞤫𞥅 𞤯𞤮𞤮⹁ 𞤸𞤮𞥅𞤪𞤫𞥅𞤩𞤫 𞤉𞤪𞤮𞤨 𞤯𞤭𞤯𞤮. 𞤇𞤫𞤲 𞤳𞤮 𞤈𞤫𞤧𞤭𞤨 𞤚𞤢𞤴𞥆𞤭𞤦 𞤉𞤪𞤣𞤮𞤺𞤢𞤲 𞤸𞤮𞥅𞤪𞤫𞥅𞤶𞤮 𞤚𞤵𞤪𞤳𞤭𞥅 𞤮𞤲 𞤳𞤢𞤻𞤵𞤲 𞤫 𞤊𞤪𞤢𞤲𞤳 𞤏𞤢𞤤𞤼𞤫𞥅𞤪 𞤸𞤮𞥅𞤪𞤫𞥅𞤶𞤮 𞤀𞤤𞤥𞤢𞥄𞤲 (𞤔𞤫𞤪𞤥𞤢𞤲𞤭𞥅) 𞤮𞤲.




𞤂𞤢𞤼𞤮𞥅𞤩𞤫 𞤥𞤵𞤤𞥆𞤫 𞤤𞤮𞤤𞥆𞤵𞤩𞤫⹁ 𞤲𞤢𞤲𞤼𞤵𞤩𞤫 𞤭𞤲𞤣𞤫 𞤼𞤢𞤱𞤫𞤼𞤫 𞤫 𞤲𞤺𞤢𞤤 𞤵𞤣𞥆𞤭𞤼𞤢𞤤 𞤱𞤢𞤲𞤮 𞤅𞤢𞥄𞤶𞤮 𞤃𞤢𞥄𞤲𞤫⹁ 𞤁𞤭𞤣𞤭𞤴𞤫𞥅 𞤁𞤮𞤪𞤮𞥀𞤢 𞤫 𞤱𞤮𞥅𞤼𞤩𞤫 𞤺𞤮𞥅.


𞤐𞤣𞤫𞥅 𞤬𞤭𞤶𞤭𞤪𞤣𞤫 𞤸𞤫𞤧𞤫𞤪𞤫 𞤲𞤮 𞤱𞤢𞤯𞤢𞤲𞤢𞥄 𞤶𞤮𞥅𞤯𞤮𞤪𞤯𞤫 𞤺𞤵𞤤𞤵𞤶𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 (𞥕𞥐 𞥐𞥐𞥐)⹁ 𞤳𞤮 𞤩𞤢𞤣𞤭𞥅 𞤼𞤮𞥅𞤤𞤮𞤪𞤯𞤫 𞥒𞥐𞥐𞥐 𞤬𞤭𞥅 𞤳𞤮𞥅𞤸𞤮𞥅𞤩𞤫 𞤼𞤫𞤣𞥆𞤵𞤩𞤫⹁ 𞤱𞤫𞥅𞤪𞤭𞤪𞤯𞤫 𞥔𞥓 𞤳𞤢𞤻𞤵𞤲 𞤫 𞤣𞤢𞤪𞤢𞤤 𞤬𞤭𞥅 𞤱𞤫𞤪𞤤𞤢𞥄𞤶𞤫 𞤱𞤵𞤤𞤵𞥅𞤪𞤫 (𞤵𞤶𞤵𞤲𞤫𞤪𞤫). 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤲𞤣𞤵𞥅 𞤫𞤧𞤼𞤢𞥄𞤣𞤭𞥅𞤪𞤵 𞤲𞤮 𞤥𞤢𞤪𞤭 𞤥𞤮𞤰𞥆𞤭𞤲𞤭𞤪𞤣𞤫 𞤤𞤢𞤧𞤼𞤫 𞤬𞤭𞥅 𞤲𞤣𞤢𞤴𞤺𞤵 𞤭𞤥𞥆𞤮𞤪𞤣𞤫 𞤫 𞤷𞤫𞥅𞤪𞤫𞤲𞤯𞤭 𞤱𞤢𞤤𞥆𞤢 𞤷𞤢𞤤𞤭 𞤲𞤢𞥄𞤲𞤺𞤫.


𞤐𞤣𞤫𞥅 𞤬𞤭𞤶𞤭𞤪𞤣𞤫 𞤣𞤭𞤣𞤢𞥄𞤥𞤢 𞤻𞤢𞤤𞤲𞤣𞤫 𞥒𞥐 𞤕𞤮𞤤𞤼𞤮 𞥒𞥐𞥒𞥐. 𞤕𞤮𞤺𞥆𞤵 𞤣𞤢𞤪𞤲𞤵𞤺𞤮𞤤 𞤲𞤣𞤫 𞤲𞤮 𞤩𞤢𞤣𞤭𞥅 𞤣𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭 𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤉𞤪𞤮 (€𞥒𞥔𞥐 𞥐𞥐𞥐 𞥐𞥐𞥐)


𞤑𞤮 𞤫 𞤲𞤣𞤫𞥅 𞤤𞤢𞤼𞤭𞤪𞤣𞤫 𞤸𞤫𞤧𞤫𞤪𞤫⹁ 𞤃𞤭𞤧𞤪𞤢 (𞤉𞤶𞤭𞤨𞤼) 𞤫 𞤅𞤫𞤲𞤫𞤺𞤢𞤤 𞤬𞤭𞤶𞤮𞤴𞤼𞤢 𞤬𞤭𞥅 𞤬𞤮𞥅𞤤𞤮𞤼𞤭𞤪𞤢𞤤 𞤢𞤣𞤵𞤲𞤢𞤴𞤢𞤲𞤳𞤮𞤱𞤢𞤤 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤧𞤢𞥄𞤼𞤭𞥅𞤲𞤺𞤢𞤤 𞤁𞤓𞤄𞤀𞤒 𞤸𞤭𞤳𞥆𞤢.


𞤅𞤮𞥅𞤪𞤭𞥅𞤩𞤫 𞤤𞤢𞥄𞤥𞤭𞥅𞤩𞤫 𞤩𞤫𞤲 𞤫 𞤣𞤢𞤱𞤪𞤮𞥅𞤩𞤫 𞤩𞤫𞤲 𞤼𞤭𞤲𞤼𞤵𞤣𞤵𞤲𞤮 𞤸𞤢𞤲𞤳𞤭 𞤫 𞤢𞥄𞤩𞤵𞤲𞤣𞤫 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞤳𞤢 𞤣𞤢𞥄𞤳𞤢 𞤅𞤢𞥄𞤥𞤮𞤪𞤭.


𞤏𞤮𞤲𞤢𞥄 𞤸𞤢𞤴 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤃𞤢𞥄𞤥𞤢𞤣𞤭 𞤁𞤵𞤥𞤦𞤵𞤴𞤢 𞤴𞤭𞥅𞤼𞤭𞤣𞤭 𞤫 𞤥𞤢𞤩𞥆𞤫. 𞤑𞤮 𞤅𞤢𞤣𞤭𞤦𞤢𞥄 𞤑𞤵𞤤𞤵𞤦𞤢𞤤𞤭⹁ 𞤸𞤮𞥅𞤪𞤫𞥅𞤶𞤮 𞤥𞤢𞤱𞤯𞤮 𞤳𞤮𞤲𞤭 𞤺𞤭𞤲𞤫 𞤯𞤭𞤲 𞤼𞤵𞤥𞤦𞤮𞤲’𞤣𞤭𞤪𞤭 𞤫 𞤥𞤢𞤩𞥆𞤫. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤱𞤮𞤲𞤢𞥄 𞤅𞤫𞤤𞥆𞤵 𞤁𞤢𞤤𞤫𞤲 𞤫 𞤅𞤭𞤣𞤭𞤴𞤢 𞤼𞤵𞤲 𞤲𞤮𞤣𞥆𞤭𞤼𞤢𞤲𞤮𞥅. 𞤖𞤢𞤴 𞤸𞤮𞥅𞤪𞤫𞥅𞤩𞤫 𞤨𞤫𞤣𞤤𞤮𞤴 𞤨𞤢𞤥𞤢𞤪𞤮𞤴 𞤼𞤢𞤱𞤢𞤲𞤮 𞤳𞤮 𞤧𞤫𞤤𞤦𞤭𞤲𞤢 𞤶𞤮𞥅𞤯𞤲𞤣𞤫 𞤲𞤣𞤫𞤲 𞤱𞤮𞤲𞤢𞥄 𞤣𞤮𞥅 𞤳𞤮 𞤧𞤫𞤥𞤦𞤭𞤲𞤢 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤲𞤺𞤢𞤤.


𞤖𞤮𞥅𞤪𞤫𞥅𞤶𞤮 𞤧𞤮𞥅𞤪𞤭 𞤮𞤲 𞤱𞤭𞤭⹁ 𞤯𞤫𞥅 𞤺𞤮𞤤𞥆𞤫 𞤯𞤫 𞤩𞤫 𞤬𞤵𞤯𞥆𞤭⹁ 𞤣𞤢𞤪𞤼𞤭𞤲𞤼𞤢𞥄𞤳𞤫 𞤸𞤢𞥄 𞤯𞤫 𞤺𞤢𞤧𞤢. 𞤑𞤮 𞤯𞤵𞤥 𞤬𞤭𞤪𞤼𞤭⹁ 𞤱𞤭𞤢𞥄𞤩𞤫 𞤩𞤫𞤲 𞤴𞤮 𞤴𞤢𞤤𞤼𞤵 𞤫 𞤳𞤵𞤩𞤫𞥅𞤶𞤫 𞤥𞤵𞤵𞤲⹁ 𞤴𞤮 𞤩𞤫 𞤴𞤢𞤤𞤼𞤵. 𞤌 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤸𞤢𞤴 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤶𞤮𞤺𞤲𞤭𞤼𞤭𞥅 𞤲𞤮𞤳𞥆𞤵𞥅𞤪𞤫 𞤁𞤭𞤳𞤧𞤭𞤲 𞤲𞤣𞤫 𞤮 𞤻𞤢𞤱𞤤𞤭𞤲𞤮𞥅 𞤤𞤢𞥄𞤥𞤵 𞤲𞤺𞤵𞤲. 𞤅𞤢𞤣𞤭𞤦𞤢𞥄 𞤱𞤭𞤭 𞤳𞤢𞤣𞤭 𞤯𞤫𞥅 𞤺𞤮𞤤𞥆𞤫 𞤯𞤫 𞤩𞤫 𞤶𞤮𞤳𞥆𞤭⹁ 𞤤𞤢𞤥𞤯𞤮 𞤶𞤮𞥅𞤯𞥆𞤭𞤲𞤭𞤪𞤢𞥄𞤯𞤮 𞤧𞤵𞤩𞤮 𞤱𞤢𞥄𞤱𞤢𞤼𞤢𞥄 𞤯𞤫 𞤺𞤮𞤤𞥆𞤵𞤣𞤫. 𞤑𞤮 𞤳𞤢𞤥𞤩𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤼𞤢𞤲 𞤱𞤢𞥄𞤱𞤭 𞤯𞤫 𞤱𞤢𞤯𞤵𞤣𞤫.


𞤌 𞤱𞤭𞤭 𞤩𞤫 𞤲𞤮𞤲⹁ 𞤮 𞤸𞤵𞤥𞤨𞤭𞤼𞤭𞤳𞤫 𞤴𞤮𞤺𞤢 𞤫 𞤸𞤮𞥅𞤪𞤫𞥅𞤩𞤫 𞤩𞤫𞤲 𞤳𞤢 𞤣𞤢𞤱𞤪𞤮 𞤲𞤮 𞤧𞤫𞤲𞤣𞤭𞤼𞤵𞤣𞤫 𞤳𞤢𞥄𞤤𞤭𞤧𞤭 𞤳𞤢 𞤳𞤢𞤱𞤼𞤫 𞤲𞤺𞤢𞤥 𞤴𞤢𞤤𞤼𞤭𞤲𞤺𞤮𞤤 𞤧𞤵𞤳𞤢𞥄𞤩𞤫 𞤩𞤫𞤲 𞤳𞤢 𞤤𞤢𞥄𞤱𞤭. 𞤅𞤭 𞤩𞤫𞤲⹁ 𞤢𞤷𞥆𞤢𞥄𞤤𞤭 𞤯𞤵𞤥⹁ 𞤴𞤭𞥅𞤤𞤭𞤪𞤯𞤫 𞤥𞤢𞤩𞥆𞤫 𞤯𞤫𞤲 𞤧𞤮𞤳𞤫𞤼𞤫⹁ 𞤩𞤫 𞤼𞤮𞤽𞤢𞤲𞤫𞥅𞤦𞤳𞤢𞤣𞤭 𞤴𞤢𞤤𞤼𞤵𞤺𞤮𞤤 𞤺𞤭𞤲𞤫.


𞤑𞤮𞤲𞤮 𞤣𞤢𞤱𞤪𞤮𞥅𞤩𞤫 𞤩𞤫𞤲 𞤢𞤲𞤣𞤭𞤲𞤼𞤭𞤲𞤭 𞤥𞤮⹁ 𞤱𞤮𞤲𞤣𞤫𞤥𞤢 𞤲𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤵𞤲𞤮𞥅 𞤀𞤤𞤬𞤢𞥄 𞤑𞤮𞤲𞤣𞤫 𞤩𞤫 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲⹁ 𞤩𞤫 𞤬𞤵𞤣𞤵𞤲𞤮 𞤯𞤮𞤱𞤮𞤪𞤺𞤮𞤤 𞤲𞤵𞤲𞤯𞤢𞤤 𞤫 𞤧𞤢𞤪𞤭𞤴𞤢. 𞤔𞤮𞥅𞤲𞤭⹁ 𞤴𞤮 𞤩𞤫 𞤻𞤭𞥅𞤩𞤲𞤵 𞤲𞤣𞤫𞤲 𞤬𞤮𞤣𞤮𞥅𞤪𞤫 𞤥𞤢𞤩𞥆𞤫 𞤩𞤫 𞤢𞤷𞥆𞤢 𞤥𞤵𞤪𞤢𞥄𞤯𞤭 𞤯𞤭𞤲 𞤶𞤭𞤩𞤼𞤭𞤪𞤫𞥅 𞤧𞤢𞤪𞤭𞤴𞤢 𞤳𞤢𞤲. 𞤉 𞤸𞤮𞥅𞤪𞤫 𞤯𞤵𞤲 𞤳𞤢𞤣𞤭 𞤩𞤫 𞤼𞤮𞤪𞤭𞥅 𞤴𞤮 𞤶𞤵𞤲𞤼𞤢𞤤 𞤲𞤺𞤢𞤤 𞤶𞤢𞤩𞤵 𞤼𞤭𞥅𞤥𞤼𞤵𞤣𞤵𞤣𞤫 𞤫 𞤥𞤢𞤩𞥆𞤫 𞤧𞤮𞥅𞤲𞤣𞤮 𞤳𞤢𞤤𞤢. 𞤑𞤮 𞤯𞤵𞤥 𞤭𞤼𞥆𞤢𞤼𞤢 𞤢𞤲𞤺𞤢𞤤 𞤬𞤢𞥄𞤥𞤮𞤲’𞤣𞤭𞤪𞤢𞤤 𞤫 𞤤𞤵𞤪𞥆𞤫 𞤸𞤢𞤳𞥆𞤵𞤲’𞤣𞤫 𞤥𞤢𞤩𞥆𞤫.


𞤅𞤢𞤣𞤭𞤦𞤢𞥄 𞤑𞤵𞤤𞤵𞤦𞤢𞤤𞤭 𞤬𞤮𞤣𞤭𞥅 𞤩𞤫 𞤴𞤮𞤼𞥆𞤭𞤲𞤺𞤮𞤤 𞤸𞤢𞥄 𞤳𞤢 𞤸𞤢𞥄𞤲𞤣𞤵𞤯𞤮 𞤫 𞤴𞤮𞤼𞥆𞤭𞤲𞤫𞥅𞤣𞤫 𞤫 𞤥𞤵𞤵𞤲.
𞤑𞤮 𞤩𞤵𞤪𞤭 𞤴𞤭𞤥𞤩𞤫 𞥖𞥐 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮) 𞤲𞤮 𞤥𞤢𞥄𞤴𞤭 𞤫 𞤶𞤢𞤧𞤭𞤪𞤣𞤫 𞤳𞤢𞤽𞥆𞤫 𞤫 𞤲𞤮𞤳𞥆𞤵𞥅𞤪𞤫 𞤭𞤲𞥆𞤫𞤼𞤫𞥅𞤲𞤣𞤫 𞤘𞤮𞤲𞤺𞤮𞤦𞤭𞤪𞤮 𞤼𞤢𞤳𞥆𞤮 𞤘𞤢𞥄𞤱𞤵𞤱𞤢 𞤳𞤢 𞤖𞤭𞥅𞤪𞤲𞤢𞥄𞤺𞤫 𞤙𞤢𞥄𞤥𞤮 𞤄𞤵𞤪𞤳𞤭𞤲𞤢.
𞤍𞤵𞤥 𞤳𞤮 𞤸𞤢𞤲𞤳𞤭 𞤫 𞤢𞥄𞤩𞤵𞤲’𞤣𞤫 𞤻𞤢𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮  𞥒𞥐𞥒𞥒 𞤱𞤢𞤯𞤭. 𞤑𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤥𞤢𞤧𞤭𞥅𞤦𞤮⹁ 𞤳𞤮 𞤬𞤫𞤼𞥆𞤢𞤲𞤺𞤮 𞤨𞤫𞤼𞥆𞤭 𞤥𞤢𞤪𞤭𞤲𞤮𞥅𞤯𞤭 𞤳𞤢 𞤮𞥅𞤺𞤭𞤪𞤯𞤫.
𞤍𞤵𞥅𞤯𞤵𞤩𞤫 𞤦𞤢𞤪𞤥𞤭𞥅. 𞤄𞤢𞤪𞤥𞤵𞤩𞤫 𞤩𞤫𞤲 𞤲𞤢𞤩𞤢𞥄𞤥𞤢 𞤳𞤢 𞤧𞤢𞤬𞤪𞤮𞤪𞤣𞤵 𞤣𞤭𞥅𞤱𞤢𞤤 𞤘𞤢𞤱𞤵𞤱𞤢.
𞤂𞤢𞥄𞤥𞤵 𞤄𞤵𞤪𞤳𞤭𞤲𞤢 𞤲𞤺𞤵𞤲 𞤭𞤥𞥆𞤭𞤲𞤭𞥅 𞤼𞤢𞤧𞤳𞤮𞤼𞤮𞥅𞤩𞤫 𞤳𞤮 𞤯𞤢𞤩𞥆𞤭𞤼𞤢 𞤧𞤮𞤥𞤦𞤮 𞤲𞤺𞤮𞥅 𞤬𞤫𞤼𞥆𞤢𞤲𞤺𞤮.
𞤖𞤢𞤲𞤣𞤫 𞤫 𞤀𞥄𞤩𞤵𞤲𞤣𞤫⹁ 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮⹁ 𞤅𞤫𞤤𞥆𞤵 𞤁𞤢𞤤𞤫𞤲 𞤫 𞤅𞤭𞤣𞤭𞤴𞤢 𞤚𞤵𞥅𞤪𞤫 𞤲𞤮 𞤲𞤮𞤣𞥆𞤭𞤼𞤢𞥄 𞤳𞤢 𞤣𞤢𞥄𞤳𞤢 𞤅𞤢𞥄𞤥𞤮𞤪𞤭 𞤱𞤮𞤲𞤵𞤳𞤢 𞤑𞤢𞤤𞤵𞤥 𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭. 𞤉𞤩𞤫 𞤧𞤢𞥄𞤼𞤭𞤲𞤢𞥄 𞤳𞤢 𞤩𞤢𞥄𞤱𞤮 𞤬𞤢𞤲𞤢𞥄 𞤫 𞤶𞤢𞤥𞤣𞤭 𞥒:𞥐𞥐.
𞤀𞤲𞤣𞤢𞥄𞤳𞤢 𞤳𞤮 𞤱𞤮𞤲𞤭 𞤧𞤢𞤦𞤵 𞤩𞤫 𞤲𞤮𞤣𞥆𞤭𞤼𞤫𞥅𞤣𞤫 𞤼𞤮𞤲. 𞤘𞤮𞥅𞤼𞤮 𞤫 𞤳𞤮𞥅𞤸𞤮𞥅𞤩𞤫 𞤬𞤫𞤣𞥆𞤫 𞤅𞤫𞤤𞥆𞤵 𞤲𞤣𞤫𞤲 𞤱𞤭𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤲𞤮𞤣𞤢𞥄𞤲𞤣𞤵 𞤩𞤫 𞤸𞤫𞤩𞤭 𞤳𞤢 𞤫𞤱𞤲𞤮𞤪𞤺𞤢𞤤 𞤱𞤭𞤵𞤲𞤣𞤵 𞤤𞤢𞥄𞤥𞤵 𞤲𞤺𞤵𞤲 𞤲𞤮 𞤬𞤢𞥄𞤤𞤢𞥄 𞤴𞤭𞤵𞤣𞤵𞤣𞤫 𞤫 𞤥𞤢𞤩𞥆𞤫. 𞤑𞤮𞤲𞤮 𞤲𞤮𞤣𞥆𞤵𞤯𞤮 𞤮𞤲 𞤱𞤭𞤢𞥄𞤤𞤭 𞤳𞤮 𞤬𞤭𞥅 𞤸𞤮𞤲𞤯𞤵𞤲.
𞤑𞤮𞤲𞤮 𞤲𞤮 𞤸𞤢𞤧𞤭𞥅 𞤳𞤢 𞤼𞤢𞤱𞤢𞤼𞤢 𞤯𞤵𞤥 𞤲𞤮 𞤴𞤮𞤱𞤮𞤲’𞤣𞤭𞤪𞤭 𞤫 𞤴𞤢𞤥𞤭𞤪𞤮𞥅𞤪𞤫 𞤤𞤢𞥄𞤥𞤵 𞤲𞤺𞤵𞤲 𞤴𞤮 𞤅𞤫𞤤𞥆𞤵 𞤫 𞤅𞤭𞤣𞤭𞤴𞤢 𞤴𞤢𞤤𞤼𞤵 𞤫 𞤺𞤢𞤤𞥆𞤫𞥅𞤶𞤭 𞤥𞤵𞤵𞤲 𞤯𞤭𞤲. 𞤄𞤢𞤯𞤼𞤢𞤲𞤫 𞤲𞤣𞤫𞤲 𞤴𞤢𞤥𞤭𞤪𞤮𞥅𞤪𞤫⹁ 𞤅𞤫𞤤𞥆𞤵 𞤫 𞤅𞤭𞤣𞤭𞤴𞤢 𞤲𞤮𞤣𞥆𞤵𞤼𞤵𞤲𞤮 𞤸𞤫𞤧𞤤𞤮𞥅𞤩𞤫 𞤱𞤢𞤤𞥆𞤢 𞤩𞤫 𞤴𞤢𞤸𞤭 𞤳𞤢 𞤰𞤫𞤱𞤤𞤭⹁ 𞤩𞤫 𞤱𞤫𞥅𞤩𞤭𞤼𞤭 𞤧𞤫𞥅𞤣𞤫𞥅𞤶𞤭 𞤼𞤢𞤦𞤭𞤲𞤼𞤭𞤲𞤯𞤭 𞤱𞤮𞤲𞤣𞤫 𞤳𞤮 𞤳𞤢𞤥𞤩𞤫 𞤶𞤫𞤴𞤭 𞤳𞤵𞤩𞤫𞥅𞤶𞤫 𞤥𞤢𞤩𞥆𞤫 𞤯𞤫𞤲.
𞤆𞤮𞥅𞤯𞤮𞤲’𞤣𞤭𞤪𞤮 𞤫 𞤳𞤢𞤥𞤦𞤭𞤲’𞤣𞤭𞤪𞤢𞤲𞤮 𞤲𞤮 𞤱𞤢𞤯𞤵𞤣𞤫 𞤺𞤭𞤤𞤢 𞤲𞤣𞤫𞤲 𞤴𞤢𞤥𞤭𞤪𞤮𞥅𞤪𞤫 𞤴𞤢𞤤𞤼𞤭. 𞤓𞤧𞤥𞤢𞥄𞤲𞤭 𞤘𞤢𞥄𞤱𞤢𞤤⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤳𞤮𞤯𞤢𞤲𞤯𞤫 𞤫 𞤀𞤥𞤢𞤪𞤢 𞤑𞤢𞤥𞤢𞤪𞤢⹁ 𞤦𞤭𞤲𞤣𞤮 𞤥𞤢𞤱𞤯𞤮 𞤮𞤲 𞤳𞤢 𞤂𞤢𞥄𞤥𞤮𞤪𞤣𞤵 𞤴𞤢𞤤𞤼𞤵𞤲𞤮 𞤳𞤢 𞤰𞤫𞤱𞤤𞤵 𞤺𞤫𞤲𞤣𞤭𞤴𞤢𞤳𞤮𞥅𞤪𞤵 𞤱𞤭𞤭 𞤱𞤮𞤲𞤣𞤫𞤥𞤢 𞤤𞤢𞥄𞤥𞤵 𞤲𞤺𞤵𞤲 𞤭𞤼𞥆𞤭𞤲𞤼𞤭𞤲𞤼𞤢𞥄 𞤸𞤢𞤴 𞤺𞤮𞥅𞤼𞤮 𞤸𞤮𞤯𞤵𞤯𞤮 𞤫 𞤸𞤵𞤩𞥆𞤫𞥅𞤪𞤫 𞤤𞤢𞥄𞤥𞤵 .
𞤑𞤮𞤲𞤮 𞤲𞤣𞤫 𞤸𞤫𞤧𞤤𞤮𞥅𞤸𞤮 𞤮𞤲 𞤤𞤢𞤲𞤣𞤭𞤲𞤮𞥅: 𞤸𞤢𞤴 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤲𞤮 𞤥𞤢𞤪𞤭 𞤳𞤢𞤴𞤣𞤭 𞤼𞤢𞤦𞤭𞤲𞤼𞤭𞤲𞤣𞤭 𞤶𞤫𞤴𞤢𞤤؟
𞤓𞤧𞤥𞤢𞥄𞤲𞤭 𞤘𞤢𞥄𞤱𞤢𞤤 𞤔𞤢𞤤𞥆𞤮 𞤶𞤢𞥄𞤦𞤭𞥅 𞤱𞤮𞤲𞤣𞤫𞤥𞤢𞤲 𞤱𞤮𞤲𞤢𞥄 𞤧𞤢𞤪𞤭𞤴𞤢 𞤳𞤢𞤲 𞤼𞤵𞤲 𞤪𞤫𞤱𞤪𞤫𞤼𞤫𞥅. 𞤌 𞤱𞤭𞤭 𞤲𞤣𞤢𞥄𞤪𞤫𞤼𞤫𞥅 𞤳𞤢𞤣𞤭 𞤧𞤮 𞤼𞤢𞤱𞤭𞥅 𞤲𞤮 𞤸𞤢𞥄𞤲𞤭 𞤲𞤣𞤫 𞤳𞤮𞥅𞤸𞤮𞥅𞤶𞤮 𞤤𞤢𞥄𞤥𞤵 𞤧𞤮𞥅𞤣𞤢𞤼𞤢 𞤳𞤮 𞤤𞤢𞥄𞤥𞤵 𞤲𞤺𞤵𞤲 𞤶𞤫𞤴𞤭. 
𞤖𞤢𞤴 𞤧𞤭 𞤧𞤢𞤪𞤭𞤴𞤢 𞤼𞤮𞤽𞤢𞥄 𞤯𞤵𞤲؟
𞤳𞤮 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞤱𞤮𞤲𞤭 𞤳𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 𞤬𞤭𞥅 𞤘𞤢𞤲𞤣𞤢𞤤⹁ 𞤔𞤢𞤲𞤺𞤣𞤫 𞤫 𞤆𞤭𞤲𞤢𞤤 (UNESCO)  𞤼𞤮𞤯𞥆𞤭𞥅 𞤳𞤮 𞤤𞤢𞥄𞤼𞤮𞥅 𞤻𞤢𞤤𞤢𞥄𞤲𞤣𞤫 𞤯𞤫𞤲𞤺𞤢𞤤 𞤥𞤵𞥅𞤴𞤲𞤢𞥄𞤺𞤢𞤤.


𞤑𞤮 𞤄𞤢𞤲𞤺𞤤𞤢𞤣𞤫𞤧 𞤱𞤮𞤲𞤭 𞤤𞤫𞤴𞤣𞤭 𞤢𞤪𞤢𞤲𞤭𞤪𞤭 𞤫 𞤢𞤣𞥆𞤵𞤺𞤮𞤤 𞤫𞤩𞥆𞤮𞥅𞤪𞤫 𞤬𞤭𞥅 𞤼𞤮𞤯𞥆𞤢𞤺𞤮𞤤 𞤻𞤢𞤤𞤢𞥄𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤤𞤢𞥄𞤼𞤮𞥅 𞤻𞤢𞤤𞤢𞥄𞤲𞤣𞤫 𞤯𞤫𞤲𞤺𞤢𞤤 𞤥𞤵𞥅𞤴𞤲𞤢𞥄𞤺𞤢𞤤.


𞤖𞤮𞤤 𞤲𞤮 𞥒𞥑 𞤕𞤮𞤤𞤼𞤮 𞤧𞤵𞤩𞤮𞤪𞤢𞥄؟


𞤐𞤣𞤫 𞤆𞤢𞤳𞤭𞤧𞤼𞤢𞤲 𞤧𞤭𞤲𞤷𞤢𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥔𞥗 𞤩𞤢𞥄𞤱𞤮 𞤧𞤮𞤪𞤼𞤢𞤺𞤮𞤤 𞤥𞤢𞤴𞤪𞤭 𞤫 𞤲𞤣𞤫𞤪 𞤋𞤲𞤣𞤭𞤴𞤢⹁ 𞤸𞤢𞤪𞤭 𞤸𞤭𞤲’𞤣𞤭 𞤥𞤢𞤪𞤭 𞤷𞤫𞤲𞤯𞤫 𞤯𞤭𞤯𞤭 𞤧𞤱𞤪𞤼𞤵𞤯𞤫: 𞤆𞤢𞤳𞤭𞤧𞤼𞤢𞤲 𞤊𞤵𞤯𞤲𞤢𞥄𞤲𞤺𞤫 𞤫 𞤆𞤢𞤳𞤭𞤧𞤼𞤢𞤲 𞤖𞤭𞤪𞤲𞤢𞥄𞤲𞤺𞤫. 𞤑𞤮𞤲𞤮 𞤤𞤫𞤴𞤣𞤭 𞤋𞤲𞤣𞤭𞤴𞤢 𞤲𞤣𞤭𞤲 𞤲𞤮 𞤥𞤢𞤪𞤭 𞤼𞤵𞤥𞤦𞤫𞤪𞤫 𞤩𞤭𞤧𞤭𞥅𞤲𞤣𞤫 𞤸𞤢𞤳𞤵𞤲’𞤣𞤫 𞤯𞤫𞤲 𞤷𞤫𞤲𞤯𞤫 𞤯𞤭𞤯𞤭. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤯𞤫𞤲 𞤷𞤫𞤲𞤯𞤫 𞤯𞤭𞤯𞤭 𞤲𞤮 𞤧𞤫𞤪𞤼𞤵𞤲𞤮𞥅 𞤧𞤫𞥅𞤯𞤢. 𞤊𞤭𞥅 𞤳𞤢𞤤𞤢 𞤩𞤪 𞤬𞤮𞤨 𞤳𞤮 𞤩𞤫 𞤳𞤮 𞤶𞤵𞥅𞤤𞤩𞤫⹁ 𞤧𞤫𞤲𞤺𞤮 𞤸𞤭𞤳𞥆𞤮𞤪𞤲𞤺𞤮 𞤲𞤺𞤮𞤲 𞤳𞤢 𞤬𞤵𞤯𞤲𞤢𞥄𞤲𞤺𞤫⹁ 𞤳𞤮 𞤵𞤪𞤣𞤵𞥅𞤪𞤫 𞤲𞤣𞤫𞤲 𞤩𞤵𞤪𞤢𞤼𞤢 𞤸𞤢𞥄𞤤𞤵𞤣𞤫⹁ 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤲𞤮𞤲⹁ 𞤳𞤮 𞤄𞤫𞤲𞤺𞤢𞤤𞤭𞥅𞤪𞤫 𞤲𞤣𞤫𞤲 𞤸𞤢𞥄𞤤𞤢𞤼𞤢.


𞤊𞤭𞥅 𞤳𞤢𞤤𞤢 𞤧𞤭 𞤯𞤫𞥅 𞤷𞤫𞤲𞤯𞤫 𞤯𞤭𞤯𞤭 𞤸𞤢𞤱𞤼𞤭𞤲’𞤣𞤭𞤪𞤢𞥄𞤥𞤢⹁ 𞤼𞤢𞤱𞤢𞤴 𞤳𞤮 𞤄𞤫𞤲𞤺𞤢𞤤𞤭𞥅𞤪𞤫 𞤲𞤣𞤫𞤲 𞤩𞤵𞤪𞤫𞤼𞤫𞥅 𞤸𞤢𞥄𞤤𞤫𞥅𞤣𞤫⹁ 𞤫 𞤖𞤭𞤼𞤢𞥄𞤲𞤣𞤫 𞥑𞥙𞥔𞥘⹁ 𞤶𞤢𞥄𞤺𞤮𞤪𞤢𞤤 𞤆𞤢𞤳𞤭𞤧𞤼𞤢𞤲 𞤲𞤺𞤢𞤤 𞤱𞤢𞤯𞤭 𞤓𞤪𞤣𞤵𞥅𞤪𞤫 𞤲𞤣𞤫𞤲⹁ 𞤯𞤫𞤲𞤺𞤢𞤤 𞤤𞤢𞥄𞤥𞤮𞤪𞤲𞤺𞤢𞤤 𞤲𞤺𞤢𞤤 𞤲𞤣𞤫𞤪 𞤆𞤢𞤳𞤭𞤧𞤼𞤢𞤲 𞤬𞤮𞤨.


𞤇𞤫𞥅 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤥𞤵𞤪𞤼𞤭⹁ 𞤩𞤫 𞤱𞤭𞤭 𞤩𞤫 𞤶𞤢𞤩𞥆𞤢𞤼𞤢𞥄 𞤯𞤵𞤥 𞤧𞤢𞤦𞤵𞤲𞤢 𞤳𞤮 𞤳𞤢 𞤊𞤵𞤯𞤲𞤢𞥄𞤲𞤺𞤫 𞤴𞤭𞤥𞤩𞤫 𞤩𞤫𞤲 𞤩𞤵𞤪𞤭 𞤯𞤵𞥅𞤯𞤵𞤣𞤫. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤯𞤫𞤲𞤺𞤢𞤤 𞤬𞤵𞤯𞤲𞤢𞥄𞤺𞤫𞤴𞤢𞤲𞤳𞤮𞤱𞤢𞤤 𞤲𞤺𞤢𞤤⹁ 𞤄𞤢𞤲𞤺𞤭𞤤𞤢𞥄𞤪𞤫 𞤲𞤣𞤫𞤲⹁ 𞤩𞤵𞤪𞤭 𞤶𞤢𞥄𞤤𞤢𞥄𞤣𞤫. 𞤇𞤫 𞤱𞤭𞤭⹁ 𞤦𞤫𞤼𞤫 𞤴𞤮 𞤲𞤣𞤫 𞤩𞤫𞤴𞤣𞤭𞤼𞤫 𞤫 𞤓𞤪𞤣𞤵𞥅𞤪𞤫 𞤲𞤣𞤫𞤲⹁ 𞤯𞤫 𞤯𞤭𞤯𞤭 𞤳𞤢𞤤𞤢 𞤯𞤫 𞤤𞤢𞥄𞤼𞤮𞥅 𞤯𞤫𞤲𞤯𞤫 𞤤𞤢𞥄𞤥𞤮𞤪𞤯𞤫.


𞤑𞤮 𞤧𞤢𞤪𞤮𞥅𞤱𞤮 𞤱𞤭𞤫𞤼𞤫𞥅𞤯𞤮 𞤁𞤭𞤪𞤫𞤲𞤣𞤢𞤪𞤢𞤲𞤢𞤬 𞤁𞤢𞤼𞥆𞤢⹁ 𞤢𞤣𞥆𞤵𞤲𞤮𞥅 𞤲𞤣𞤫𞤲 𞤫𞤩𞥆𞤮𞥅𞤪𞤫 𞤳𞤢 𞤧𞤢𞤪𞤭𞤪𞤣𞤵 𞤻𞤢𞤤𞤲𞤣𞤫 𞥒𞥓 𞤕𞤮𞤤𞤼𞤮 𞥑𞥙𞥔𞥘. 𞤑𞤮𞤲𞤮 𞤶𞤢𞥄𞤺𞤮𞤪𞤢𞤤 𞤆𞤢𞤳𞤭𞤧𞤼𞤢𞤲 𞤲𞤺𞤢𞤤 𞤲𞤫𞤱𞤭𞤲𞤢𞥄𞤤𞤭. 𞤊𞤭𞥅 𞤤𞤢𞤲𞤷𞤵𞤺𞤮𞤤 𞤣𞤭𞤤𞥆𞤢𞤲𞤯𞤫 𞤴𞤭𞤥𞤩𞤫 𞤩𞤫𞤲⹁ 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤼𞤮𞤽𞤭 𞤧𞤫𞤨𞥆𞤵𞤪𞤵 𞤫 𞤥𞤮𞤩𞤼𞤮𞤲’𞤣𞤭𞤪𞤮.


𞤇𞤢𞥄𞤱𞤼𞤭 𞤯𞤵𞤥⹁ 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤩𞤫𞤲 𞤳𞤢 𞤔𞤢𞥄𞤩𞤭𞥅𞤪𞤣𞤫 𞤁𞤀𞤑𞥆𞤀 𞤫 𞤲𞤣𞤫𞤪 𞤄𞤢𞤲𞤺𞤭𞤤𞤢𞤣𞤫𞤧 𞤭𞤥𞥆𞤭𞤲𞤭 𞤥𞤮𞤩𞤼𞤮𞤲’𞤣𞤭𞤪𞤫 𞤥𞤢𞤱𞤯𞤫 𞤳𞤢𞤻𞤵𞤲 𞤫 𞤧𞤫𞤨𞥆𞤵𞤪𞤵𞥅𞤶𞤭 𞤼𞤭𞥅𞤯𞤵𞤯𞤭. 𞤙𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞥑𞥙𞥕𞥒⹁ 𞤨𞤮𞤤𞤭𞥅𞤧𞤢𞥄𞤩𞤫 𞤆𞤢𞤳𞤭𞤧𞤼𞤢𞤲 𞤩𞤫𞤲 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤯𞤫 𞤫 𞤥𞤮𞤩𞤼𞤮𞤲’𞤣𞤭𞤪𞤫 𞤯𞤫𞤲⹁ 𞤴𞤭𞤥𞤩𞤫 𞤲𞤶𞤮𞤱𞤮 𞤥𞤢𞥄𞤴𞤭⹁ 𞤼𞤫𞥅𞤥𞤫𞤯𞥆𞤫 𞤦𞤢𞤪𞤥𞤭.


𞤘𞤭𞤤𞤢 𞤮𞤲𞤼𞤵𞤥𞤢⹁ 𞤄𞤫𞤲𞤺𞤭𞤤𞤢𞥄𞤩𞤫 𞤩𞤫𞤲 𞤱𞤢𞤯𞤭 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮⹁ 𞤻𞤢𞤤𞤢𞥄𞤲𞤣𞤫 𞤢𞤲𞤣𞤭𞤼𞤭𞤪𞤲𞤣𞤫 𞤥𞤢𞥄𞤴𞤵𞤲𞤮𞥅𞤩𞤫 𞤬𞤭 𞤴𞤮 𞤯𞤫𞤲𞤺𞤢𞤤 𞤥𞤵𞤵𞤲 𞤱𞤵𞥅𞤪𞤵. 𞤇𞤫𞥅 𞤥𞤢𞥄𞤴𞤵𞤲𞤮𞥅𞤩𞤫 𞤲𞤣𞤫𞤲 𞤻𞤢𞤤𞤲𞤣𞤫 𞤲𞤮 𞤥𞤢𞤸𞤢𞤲𞤢𞥄 𞤳𞤢𞤣𞤭 𞤧𞤮𞤴𞤪𞤵 𞤳𞤮 𞤩𞤫 𞤥𞤢𞥄𞤲𞤣𞤭𞤼𞤮𞤪𞤫𞥅 𞤫 𞤳𞤢 𞤩𞤫 𞤶𞤵𞥅𞤪𞤫𞥅.


𞤄𞤢𞤯𞤼𞤢𞤲𞤫 𞤯𞤵𞤥⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥘⹁ 𞤦𞤫𞤲𞤺𞤢𞤤𞤭𞥅𞤩𞤫 𞤯𞤭𞤯𞤮 𞤶𞤮𞥅𞤯𞤭𞥅𞤩𞤫 𞤑𞤢𞤲𞤢𞤣𞤢𞥄 𞤱𞤭𞤼𞤫𞥅𞤩𞤫 𞤈𞤢𞤬𞤭𞥅𞤹𞤵𞤤 𞤋𞤧𞤤𞤢𞥄𞤥 𞤫 𞤀𞤦𞤣𞤵𞤧𞥆𞤢𞤤𞤢𞥄𞤥⹁ 𞤱𞤭𞤲𞤣𞤭 𞤩𞤢𞤼𞤢𞥄𞤳𞤵𞤪𞤵 𞤲𞤫𞤤𞤣𞤭𞤲𞤣𞤵 𞤑𞤮𞤬𞤭 𞤀𞤲𞤢𞤲. 𞤊𞤫𞤱𞤲𞤣𞤮 𞤮𞤲𞤼𞤵𞤥𞤢⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤄𞤭𞤲𞤣𞤮 𞤃𞤢𞤱𞤯𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU – UNO) . 𞤇𞤫 𞤼𞤮𞤪𞤭𞥅 𞤥𞤮 𞤫 𞤲𞤣𞤫𞤪 𞤲𞤣𞤵𞤲 𞤩𞤢𞤼𞤢𞥄𞤳𞤵𞤪𞤵 𞤰𞤫𞤼𞥆𞤵𞤺𞤮𞤤 𞤨𞤫𞤸𞤫 𞤸𞤭𞤱𞤭𞤪𞤯𞤫 𞤯𞤫𞤲𞤯𞤫 𞤢𞤣𞤵𞤲𞤢 𞤯𞤫𞤲 𞤬𞤭𞥅 𞤱𞤮𞤼𞤢 𞤯𞤫 𞤥𞤵𞤤𞤵⹁ 𞤳𞤢𞤻𞤵𞤲 𞤫 𞤼𞤮𞤯𞥆𞤢𞤺𞤮𞤤 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞤳𞤮 𞤱𞤮𞤲𞤢 𞤶𞤵𞥅𞤤𞤣𞤫𞥅𞤪𞤫 𞤯𞤫𞤲𞤯𞤫 𞤥𞤵𞤴𞤲𞤢𞥄𞤯𞤫.


𞤐𞤣𞤫𞥅 𞤫𞤩𞥆𞤮𞥅𞤪𞤫 𞤈𞤢𞤬𞤭𞥅𞤹 𞤫 𞤀𞤦𞤣𞤵𞤧𞥆𞤢𞤤𞤢𞥄𞤥 𞤲𞤢𞥄𞤣𞤢𞥄 𞤼𞤢𞤸𞤮 𞤳𞤢 𞤧𞤢𞤪𞤭𞤪𞤣𞤵 𞤄𞤫𞤲𞤺𞤤𞤢𞤣𞤫𞤧. 𞤇𞤢𞤱𞤼𞤭 𞤯𞤵𞤥⹁ 𞤶𞤢𞥄𞤺𞤮𞤪𞤢𞤤 𞤄𞤫𞤲𞤺𞤤𞤢𞤣𞤫𞤧 𞤲𞤺𞤢𞤤 𞤢𞤪𞤣𞤭𞤲𞤭 𞤲𞤣𞤫 𞤳𞤢 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 𞤬𞤭𞥅 𞤘𞤢𞤲𞤣𞤢𞤤⹁ 𞤔𞤢𞤲𞤺𞤣𞤫 𞤫 𞤆𞤭𞤲𞤢𞤤 (UNESCO).


𞤉 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤥𞤢𞤱𞤲𞤺𞤢𞤤 𞤷𞤢𞤨𞥆𞤢𞤲𞤯𞤫 𞤼𞤢𞤼𞤢𞤩𞤢𞤤 𞤭𞤲𞤫𞤧𞤳𞤮𞥅 𞤲𞤺𞤢𞤤⹁ 𞤻𞤢𞤤𞤲𞤣𞤫 𞥑𞥗 𞤶𞤮𞤤𞤮 𞥑𞥙𞥙𞥙 𞤼𞤮𞤯𞥆𞤢𞥄 𞤳𞤮 𞤤𞤢𞥄𞤼𞤮 𞤻𞤢𞤤𞤢𞥄𞤲𞤣𞤫 𞤥𞤵𞤴𞤲𞤢𞥄𞤲𞤺𞤢𞤤.


𞤊𞤭𞥅 𞤲𞤮𞥅𞤼𞤢𞤺𞤮𞤤 𞤫𞤱𞤲𞤢𞥄𞤲𞤣𞤵 𞤁𞤭𞤤𞤢𞤲𞤣𞤫𞤲 𞤱𞤭𞤫𞤼𞤫𞥅𞤲𞤣𞤫 𞤒𞤫𞤪𞤫𞤱𞤮𞥊𞤤𞤮𞥊⹁ 𞤳𞤮 𞤵𞤶𞤵𞤲𞤫 𞤵𞤶𞤵𞤲𞤫 𞤴𞤭𞤥𞤩𞤫 𞤴𞤢𞤤𞤼𞤭 𞤫 𞤤𞤢𞥄𞤱𞤭 𞤄𞤢𞤥𞤢𞤳𞤮 𞤯𞤭𞤲 𞤲𞤺𞤢𞤥 𞤸𞤮𞤤𞥆𞤵𞤺𞤮𞤤 𞤱𞤫𞤤𞤼𞤢𞥄𞤪𞤫 𞤦𞤢𞤯𞤼𞤢𞤲𞤫 𞤃𞤢𞤳𞤮𞤪𞤮𞤲⹁ 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤮𞤲⹁ 𞤸𞤮𞤤𞥆𞤵𞤼𞤵𞤣𞤫 𞤱𞤮𞤲𞤣𞤫𞤥𞤢 𞤳𞤮𞤲𞤭 𞤊𞤢𞤪𞤢𞤲𞤧𞤭 𞤫 𞤚𞤢𞤳𞤵𞤦𞤢 𞤯𞤭𞤲 𞤴𞤢𞤤𞤼𞤢𞤴 𞤱𞤮𞤲𞤭 𞤃𞤢𞤤𞤭.
𞤒𞤭𞤥𞤩𞤫 𞤴𞤢𞤤𞤼𞤭 𞤲𞤢𞤲𞤺𞤭 𞤯𞤭𞥅 𞤤𞤢𞥄𞤱𞤭⹁ 𞤸𞤭𞤩𞤫 𞤧𞤫𞤨𞥆𞤢 𞤸𞤭𞤩𞤫 𞤶𞤮𞤺𞤭𞥅 𞤦𞤵𞤪𞤭𞥅𞤯𞤭⹁ 𞤸𞤮𞤤𞥆𞤵𞤺𞤮𞤤 𞤳𞤮 𞤬𞤭𞤼𞥆𞤵𞤺𞤮𞤤 𞤱𞤮𞤲𞤢𞥄 𞤫 𞤥𞤵𞤵𞤲. 𞤖𞤮𞥅𞤪𞤫𞥅𞤩𞤫 𞤤𞤮𞤲𞤼𞤮𞤲’𞤣𞤭𞤪𞤭 𞤳𞤢 𞤺𞤢𞤲𞤺𞤵𞤲𞤢𞤤 𞤸𞤭𞤩𞤫 𞤱𞤭𞤢: “𞤄𞤢𞥄𞤴 𞤄𞤢𞥄𞤴 𞤄𞤢𞤪𞤳𞤢𞥄𞤲 𞤫 𞤚𞤢𞤳𞤵𞤦𞤢”
𞤉 𞤐𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥗 𞤕𞤮𞤤𞤼𞤮 𞥒𞥐𞥒𞥒⹁ 𞤊𞤢𞤪𞤢𞤲𞤧𞤭 𞤫 𞤤𞤫𞤴𞤯𞤫 𞤉𞤪𞤮𞤨 𞤳𞤢𞤻𞤵𞤲 𞤫 𞤑𞤢𞤲𞤢𞤣𞤢𞥄 𞤼𞤢𞤱𞤢𞥄𞤯𞤫 𞤫 𞤲𞤢𞤩𞤵𞤺𞤮𞤤 𞤺𞤵𞤥𞤦𞤢𞤤𞤯𞤭 (contingents) 𞤧𞤮𞥅𞤪𞤭 𞤃𞤢𞤤𞤭⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤴𞤢𞤤𞤼𞤭𞤲𞤢𞤴 𞤳𞤮𞤲𞤭 𞤥𞤢𞤩𞥆𞤫 𞤫 𞤲𞤣𞤫𞤪 𞤤𞤫𞤦𞥆𞤭 𞤲𞤢𞤴𞤭 𞤬𞤢𞥄 𞤶𞤫𞥅𞤺𞤮𞤮 𞤲𞤣𞤫𞤪 𞤃𞤢𞤤𞤭. 
𞤉𞤥𞤢𞤲𞤵𞤴𞤫𞤤 𞤃𞤢𞤳𞤮𞤪𞤮𞤲⹁ 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤮𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤲𞤮 𞤢𞤥𞤫𞤪𞤭𞤳𞤲𞤢𞥄𞤩𞤫 𞤩𞤫𞤲 𞤴𞤢𞤤𞤼𞤭𞤪𞤭 𞤀𞤬𞤺𞤢𞤲𞤭𞤧𞤼𞤢𞤲 𞤲𞤮𞤲 𞤫 𞤸𞤫𞤻𞤢𞥄𞤪𞤫⹁ 𞤳𞤢𞤥𞤩𞤫 𞤩𞤫 𞤴𞤢𞤤𞤼𞤭𞤪𞤼𞤢 𞤃𞤢𞤤𞤭. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮𞤲𞤭 𞤥𞤢𞤩𞥆𞤫 𞤯𞤭𞤲 𞤧𞤢𞥄𞤳𞤭𞤼𞤫𞤼𞤫 𞤫 𞤤𞤫𞤴𞤯𞤫 𞤯𞤫𞤲 𞤼𞤢𞤳𞥆𞤮 𞤃𞤢𞤤𞤭 𞤬𞤭 𞤲𞤮 𞤩𞤫 𞤣𞤵𞥅𞤥𞤮𞤪𞤢 𞤫 𞤸𞤢𞤩𞤵𞤺𞤮𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤫 𞤲𞤣𞤫𞤪 𞤤𞤫𞤴𞤯𞤫 𞤅𞤢𞥄𞤸𞤢𞤤 (Sahel) 𞤯𞤫𞤲.
𞤃𞤢𞤳𞤮𞤪𞤮𞤲 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤺𞤭𞤤𞤢 𞤲𞤺𞤵 𞤢𞤪𞤭 𞤃𞤢𞤤𞤭⹁ 𞤳𞤮𞤲𞤵 𞤊𞤢𞤪𞤢𞤲𞤧𞤭 𞤲𞤺𞤵𞤲 𞤦𞤢𞤯𞤼𞤭𞤲𞤭𞥅 𞤲𞤮 𞤥𞤮𞤰𞥆𞤭𞤪𞤭 𞤧𞤢𞤦𞤵𞤲𞤢 𞤧𞤭 𞤲𞤺𞤵 𞤬𞤢𞥄𞤦𞤢𞤲𞤮𞥅𞤳𞤭 𞤤𞤢𞥄𞤥𞤵 𞤃𞤢𞤤𞤭 𞤥𞤺𞤵𞤲 𞤫 𞥒𞥐𞥑𞥓⹁ 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲 𞤤𞤢𞤲𞤷𞤮𞤼𞤮𞤲𞤮.
𞤄𞤢𞤯𞤼𞤢𞤲𞤫 𞤳𞤮𞤤𞥆𞤭𞤼𞤢𞤤 𞤃𞤢𞤳𞤮𞤪𞤮𞤲 𞤲𞤺𞤢𞤤 𞤬𞤭𞥅 𞤴𞤢𞤤𞤼𞤭𞤲𞤺𞤮𞤤 𞤳𞤮𞤲𞤵 𞤥𞤢𞤩𞥆𞤫 𞤲𞤺𞤵𞤲⹁ 𞤶𞤵𞤲𞥆𞤭𞤼𞤢𞤤 𞤧𞤮𞥅𞤪𞤭 𞤃𞤢𞤤𞤭 𞤲𞤺𞤢𞤤⹁ 𞤴𞤢𞤥𞤭𞤪𞤭𞥅 𞤱𞤮𞤲𞤣𞤫𞤥𞤢 𞤴𞤮 𞤧𞤮𞥅𞤪𞤭𞥅𞤩𞤫 𞤊𞤢𞤪𞤢𞤲𞤧𞤭 𞤩𞤫𞤲 𞤴𞤢𞤤𞤼𞤵 𞤳𞤭𞤧𞤢𞤲.
𞤚𞤵𞥅𞤺𞤢𞤤𞥆𞤮 𞤀𞤦𞤣𞤵𞤤𞥆𞤢𞥄𞤸𞤭 𞤃𞤢𞤴𞤺𞤢⹁ 𞤸𞤤𞤢𞤬𞤭𞤲𞤢𞥄𞤯𞤮 𞤳𞤮𞤲𞤺𞤮𞤤 𞤳𞤢 𞤑𞤮𞤲𞤵 𞤃𞤢𞤤𞤭⹁ 𞤱𞤭𞤭𞥅 𞤊𞤢𞤪𞤢𞤲𞤧𞤭 𞤬𞤭𞤪𞤼𞤭𞥅 𞤳𞤮 𞤩𞤫 𞤢𞥄𞤣𞤮𞤣𞤢𞥄 𞤳𞤮𞤲.
𞤊𞤢𞤪𞤢𞤲𞤧𞤭 𞤲𞤮 𞤥𞤢𞤪𞤭 𞤳𞤮 𞤴𞤢𞤱𞤼𞤭 𞤧𞤮𞥅𞤪𞤭𞥅𞤩𞤫 𞥕𞥐𞥐𞥐 𞤲𞤣𞤫𞤪 𞤃𞤢𞤤𞤭 𞤼𞤢𞤱𞤼𞤭 𞤧𞤮𞥅𞤪𞤭𞥅𞤩𞤫 𞥑𞥓𞥐𞥐𞥐 𞤩𞤫 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU, UNO) 𞤲𞤢𞤩𞤭.
𞤀𞤁𞤂𞤢𞤃⹁ 𞤀𞥄𞤤𞤢 𞤏𞤵𞥅𞤪𞤭𞤪𞤳𞤢⹁ 𞤏𞤵𞥅𞤪𞤲𞤭𞤪𞤳𞤢 𞤆𞤵𞤤𞤢𞤪.𞤘𞤭𞤤𞤢 𞤲𞤶𞤢𞤺𞥆𞤵 𞤆𞤮𞤪𞤼𞤮 𞤬𞤵𞤯𞥆𞤭 𞤀𞤬𞤪𞤭𞤳⹁ 𞤆𞤵𞤤𞤢𞤪 𞤫 𞤯𞤫𞤲𞤯𞤫 𞤀𞤬𞤪𞤭𞤳 𞤸𞤫𞤣𞥆𞤭𞥅𞤯𞤫 𞤯𞤫𞤲 𞤲𞤮 𞤱𞤢𞤴𞤤𞤢𞥄𞤣𞤫 𞤥𞤮𞤰𞥆𞤢 𞤼𞤫𞤲𞤼𞤭𞤲𞤭𞥅 𞤺𞤭𞤤𞤢 𞤲𞤣𞤭𞤥𞤢𞤲𞤳𞤢𞥄𞤳𞤵 𞤲𞤺𞤵𞤲 𞤸𞤫𞤩𞤼𞤭𞤼𞤢𞥄 𞤼𞤫𞤤𞤫𞤲 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐. 𞤑𞤮 𞤱𞤢𞤯𞤭 𞤲𞤮𞤲 𞤯𞤵𞤥⹁ 𞤳𞤮 𞤼𞤢𞤱𞤵𞤣𞤫 𞤶𞤮𞥅𞤲𞤭⹁ 𞤳𞤢 𞤣𞤵𞤯𞤫 𞤤𞤢𞥄𞤥𞤵⹁ 𞤳𞤮 𞤔𞤢𞤲𞤺𞤵𞤺𞤮𞤤 𞤫 𞤔𞤢𞤲𞤺𞤭𞤲𞤭𞤪𞤺𞤮𞤤 𞤫 𞤯𞤫𞤲𞤯𞤫 𞤨𞤮𞤪𞤼𞤮𞥅𞤩𞤫 𞤩𞤫𞤲 𞤤𞤮𞤤𞥆𞤭⹁ 𞤶𞤢𞥄𞤤𞤭𞥅 𞤳𞤢𞤣𞤭 𞤬𞤮𞤼𞤢.
𞤑𞤮 𞤸𞤢𞥄𞤲𞤵𞤲𞤮𞥅 𞤤𞤫⹁ 𞤩𞤢𞥄𞤱𞤮 𞤫𞤲 𞤸𞤫𞤩𞤼𞤵𞤣𞤫 𞤲𞤣𞤭𞤥𞤢𞤲𞤳𞤢𞥄𞤳𞤵 𞤥𞤫𞥅𞤯𞤫𞤲 𞤲𞤺𞤵𞤲⹁ 𞤳𞤮 𞤴𞤮 𞤫𞤲 𞤱𞤵𞥅𞤪𞤲𞤭𞤼𞤵 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤸𞤢𞤪𞤭 𞤸𞤭𞤯𞤫 𞤶𞤢𞤲𞤺𞤭𞤪𞤫𞥅𞤣𞤫 𞤲𞤮 𞤤𞤢𞤦𞤭𞤪𞤢𞥄 𞤢𞤣𞤮 𞤤𞤢𞥄𞤥𞤵 𞤨𞤮𞤪𞤼𞤮. 𞤏𞤢𞤲𞤮 𞤥𞤢𞥄𞤳𞤭𞤪𞤭 𞤲𞤮𞤲 𞤕𞤫𞤪𞤲𞤮 𞤀𞤤𞤭𞥅𞤱𞤵 𞤇𞤵𞥅𞤩𞤢 𞤐𞤣𞤭𞤴𞤢𞤲 “𞤀𞤣𞤮 𞤢𞤪𞤣𞤵 𞤆𞤮𞤪𞤼𞤮 𞤳𞤢 𞤥𞤫𞤫𞤲⹁ 𞤸𞤢𞤪𞤭 𞤶𞤢𞤲𞤺𞤣𞤫 𞤆𞤵𞤤𞤢𞤪 𞤬𞤮𞤳𞥆𞤭𞤲𞤼𞤭𞤲𞤭𞤪𞤢𞥄𞤥𞤢 𞤲𞤮 𞤤𞤢𞤦𞤭𞤪𞤢𞤲𞤮𞥅”.
𞤊𞤭𞥅 𞤳𞤢𞤤𞤢 𞤬𞤫𞤱𞤲𞤣𞤮 𞤤𞤢𞥄𞤥𞤵 𞤅𞤫𞥅𞤳𞤵 𞤚𞤓𞥅𞤈𞤉 𞤶𞤢𞤲𞤺𞤭𞤲𞤺𞤮𞤤 𞤫 𞤯𞤫𞤲𞤯𞤫 𞤥𞤫𞤫𞤲 𞤬𞤵𞤯𞥆𞤭𞤼𞤢𞤲𞤮⹁ 𞤸𞤢𞤪𞤭 𞤫𞤩𞥆𞤭𞤪𞤢𞤲𞤮𞥅𞤳𞤢 𞤲𞤮 𞤸𞤢𞥄𞤲𞤭𞤪𞤭 𞤲𞤮𞤲. 𞤑𞤮 𞤯𞤵𞤲 𞤸𞤢𞤯𞤵𞤲𞤮𞥅 𞤴𞤮 𞤺𞤢𞤧𞤭𞤪 𞤲𞤮 𞤬𞤢𞥄𞤤𞤭𞤪𞤢𞤯𞤫𞤲 𞤲𞤮𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤩𞤢𞥄𞤱𞤼𞤭 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲⹁ 𞤳𞤮 𞤨𞤮𞤪𞤼𞤮 𞤊𞤢𞤪𞤢𞤲𞤧𞤭𞥅𞤩𞤫 𞤢𞤣𞥆𞤢𞤲𞤮𞥅 𞤳𞤮 𞤲𞤣𞤢𞤪𞤼𞤭𞤲𞤢 𞤬𞤢𞤴𞤩𞤫 𞤩𞤫𞤲. 𞤍𞤮𞥅 𞤴𞤮 𞤩𞤫 𞤼𞤢𞤧𞤳𞤮 𞤧𞤭 𞤬𞤢𞤴𞤩𞤫 𞤩𞤫𞤲 𞤱𞤢𞥄𞤱𞤭𞥅 𞤸𞤭𞥅𞤧𞤮 𞤥𞤢𞤤𞥆𞤢 𞤱𞤭𞤲𞤣𞤵𞤺𞤮𞤤 𞤶𞤢𞤲𞤺𞤢⹁ 𞤩𞤫 𞤼𞤢𞤧𞤳𞤭𞥅 𞤧𞤭 𞤬𞤢𞤴𞤩𞤫 𞤩𞤫𞤲 𞤲𞤮 𞤱𞤢𞥄𞤱𞤭𞥅 𞤱𞤭𞤲𞤣𞤵𞤣𞤫 𞤶𞤢𞤲𞤺𞤢 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫 𞤩𞤫 𞤶𞤢𞤲𞤺𞤢𞥄𞤲𞤮 𞤤𞤫.
𞤐𞤮 𞤢𞤲𞤣𞤢𞥄 𞤲𞤮𞤲 𞤼𞤢𞤧𞤳𞤢𞤪𞤢𞤲 𞤥𞤢𞤩𞥆𞤫 𞤳𞤢𞤲 𞤳𞤮 𞤸𞤮𞤤𞥆𞤵𞤲𞤮𞥅 𞤱𞤮𞥅 𞤸𞤮𞤤𞥆𞤭⹁ 𞤩𞤫 𞤱𞤭𞤢𞤼𞤢𞥄𞤲𞤮 𞤶𞤢𞤲𞤺𞤵𞤺𞤮𞤤 𞤫 𞤯𞤫𞤲𞤯𞤫 𞤥𞤫𞥅𞤯𞤫𞤲 𞤯𞤫𞤲 𞤲𞤮 𞤥𞤮𞤰𞥆𞤭. 𞤑𞤮 𞤯𞤵𞤥 𞤱𞤢𞤯𞤭 𞤺𞤭𞤤𞤢 𞤮𞤲𞤼𞤵𞤥𞤢 𞤶𞤢𞤲𞤺𞤵𞤺𞤮𞤤 𞤫 𞤯𞤫𞤲𞤯𞤫 𞤥𞤫𞤫𞤲 𞤯𞤫𞤲 𞤱𞤮𞤨𞥆𞤢𞥄.
𞤑𞤮 𞤀𞤷𞥆𞤭𞤲𞤼𞤭𞤲𞤺𞤮𞤤 𞤶𞤢𞤲𞤺𞤣𞤫 𞤆𞤵𞤤𞤢𞤪 𞤲𞤣𞤫𞤲 𞤫 𞤤𞤮𞤤𞥆𞤵𞤺𞤮𞤤 𞤶𞤢𞤲𞤺𞤵𞤺𞤢𞤤 𞤯𞤫𞤲𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤱𞤢𞤯𞤭 𞤸𞤢𞥄 𞤸𞤢𞤲𞤣𞤫 𞤳𞤢 𞤬𞤫𞤱𞤲𞤣𞤭𞥅 𞤯𞤮𞤮⹁ 𞤆𞤵𞤤𞤢𞤪 𞤲𞤺𞤢𞤤 𞤲𞤮 𞤥𞤢𞥄𞤴𞤵𞤣𞤫 𞤧𞤫𞥅𞤯𞤢 𞤧𞤫𞥅𞤯𞤢. 𞤳𞤮 𞤯𞤵𞤥 𞤱𞤢𞤯𞤭⹁ 𞤴𞤭𞤥𞤩𞤫 𞤦𞤵𞤴 𞤸𞤢𞤲𞤣𞤫⹁ 𞤱𞤵𞤪𞤭𞤲 𞤫𞤯𞤫𞤲 𞤱𞤢𞥄𞤱𞤭 𞤱𞤭𞤵𞤣𞤫 𞤩𞤵𞤪𞤵𞤩𞤫 𞤩𞤫𞤲 𞤫 𞤊𞤵𞤤𞤩𞤫 𞤩𞤫𞤲⹁ 𞤲𞤣𞤫 𞤫𞤩𞤫 𞤱𞤮𞤱𞤤𞤢 𞤆𞤵𞤤𞤢𞤪⹁ 𞤩𞤫 𞤶𞤭𞤤𞥆𞤢𞤴 𞤸𞤢𞥄𞤤𞤢 𞤥𞤢𞤤𞥆𞤢 𞤸𞤢𞥄𞤤𞤢𞥄𞤶𞤭 𞤺𞤮𞥅⹁ 𞤱𞤢𞤲𞤮 𞤊𞤢𞤪𞤢𞤲𞤧𞤫𞥅𞤪𞤫 𞤥𞤢𞤤𞥆𞤢 𞤉𞤲𞤺𞤫𞤤𞤫𞥅𞤪𞤫 𞤥𞤢𞥄 𞤉𞤧𞤨𞤢𞤻𞤮𞥅𞤪𞤫 𞤥𞤢𞥄 𞤖𞤢𞤱𞤧𞤢𞥄𞤪𞤫 𞤥𞤢𞥄 𞤀𞥄𞤪𞤢𞤦𞤫𞥅𞤪𞤫 𞤫 𞤳𞤮 𞤲𞤢𞤲𞤣𞤭𞤼𞤢𞤼𞤢 𞤫 𞤯𞤫𞤲.
𞤅𞤭 𞤫𞤲 𞤰𞤫𞤼𞥆𞤭𞥅 𞤫 𞤥𞤭𞤧𞤢𞤤⹁ 𞤆𞤵𞤤𞤢𞤪 𞤊𞤵𞥅𞤼𞤢 𞤔𞤢𞤤𞤮𞥅 𞤲𞤺𞤢𞤤⹁ 𞤥𞤢𞥄 𞤱𞤭𞤫𞤲 𞤆𞤵𞤤𞤢𞤪 𞤺𞤭𞤲𞤫 𞤲𞤺𞤢𞤤 𞤫 𞤸𞤢𞥄𞤤𞤫𞥅𞤼𞤫𞥅 𞤲𞤺𞤢𞤤 𞤼𞤢𞤳𞥆𞤮 𞤥𞤵𞤵𞤲⹁ 𞤮 𞤼𞤢𞤱𞤢𞤴 𞤳𞤮 𞤩𞤢𞤣𞤲𞤭 𞤳𞤮𞤲𞤺𞤵𞤯𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤫 𞤳𞤮 𞤶𞤢𞤲𞤢𞤲𞤭. 𞤍𞤵𞤥 𞤲𞤮𞤲 𞤸𞤮𞤤𞥆𞤢𞥄 𞤱𞤮𞤲𞤣𞤫𞤥𞤢 𞤊𞤵𞤤𞤩𞤫 𞤺𞤭𞤲𞤫 𞤩𞤫𞤲 𞤴𞤫𞤺𞥆𞤭𞤼𞤭𞥅 𞤼𞤢𞤼𞤢𞤩𞤢𞤤 𞤳𞤮𞤲𞤺𞤵𞤯𞤭 𞤆𞤵𞤤𞤢𞤪 𞤯𞤭𞤲⹁ 𞤥𞤢𞥄 𞤧𞤭 𞤆𞤵𞤤𞤢𞤪 𞤢𞤤𞤢𞥄 𞤴𞤫𞤪𞤵 𞤱𞤢𞤤𞥆𞤢 𞤤𞤮𞤲𞤼𞤮 𞤯𞤭𞤲 𞤳𞤮𞤲𞤺𞤵𞤯𞤭. 𞤑𞤮𞤲𞤮 𞤲𞤮𞤲⹁ 𞤯𞤵𞤲 𞤲𞤮 𞤸𞤵𞤤𞤩𞤭𞤲𞤢𞤲𞤭𞥅 𞤸𞤢𞥄𞤤𞤢 𞤳𞤢𞤲 𞤩𞤢𞤴 𞤢𞤪𞤮𞤴𞤢𞤴𞤩𞤫 𞤩𞤫𞤲 𞤳𞤮 𞤲𞤮 𞤩𞤫 𞤲𞤢𞤲𞤭𞤪𞤭 𞤲𞤮 𞤸𞤢𞥄𞤤𞤫𞥅 𞤱𞤮𞥅 𞤸𞤢𞤲𞤣𞤫⹁ 𞤩𞤫 𞤱𞤮𞤱𞤤𞤭𞤪𞤮𞤴𞤼𞤢 𞤳𞤢𞤥𞤩𞤫 𞤳𞤢𞤣𞤭 𞤶𞤢𞤲𞤺𞤮⁏ 𞤫 𞤸𞤭𞤲𞤤𞤫 𞤳𞤮 𞤬𞤫𞤷𞥆𞤫𞤪𞤫 𞤆𞤵𞤤𞤢𞤪 𞤬𞤫𞤷𞥆𞤫𞤪𞤫 𞤸𞤢𞥄𞤤𞤢𞥄𞤶𞤭 𞤶𞤢𞤲𞤢𞤲𞤭 𞤩𞤫 𞤱𞤮𞤲𞤭 𞤫 𞤲𞤢𞤲𞤵𞤣𞤫.
𞤒𞤫𞤼𞥆𞤮𞥅𞤪𞤫 𞤱𞤮𞥅𞤣𞤢𞤲𞤭𞥅 𞤺𞤫𞤲𞤮 𞤮𞤲⹁ 𞤴𞤮𞤺𞤢 𞤫 𞤊𞤵𞤤𞤩𞤫 𞤲𞤮 𞤼𞤭𞥅𞤯𞤲𞤢𞤲𞤭𞥅 𞤸𞤭𞤱𞤵𞤺𞤮𞤤 𞤆𞤵𞤤𞤢𞤪 𞤫 𞤆𞤵𞤤𞤢𞥄𞤺𞤵 𞤺𞤭𞤤𞤢 𞤕𞤫𞤪𞤲𞤮 𞤃𞤵𞤸𞤢𞤥𞥆𞤢𞤣𞤵 𞤅𞤢𞤥𞤦𞤢 𞤃𞤮𞤲𞤦𞤫𞤴𞤢𞥄 𞤸𞤢𞥄 𞤸𞤫𞤱𞤼𞤢 𞤕𞤪 𞤀𞤦𞤣𞤵𞤤𞥆𞤢𞥄𞤸𞤭 𞤫 𞤕𞤪 𞤋𞤦𞤵𞤪𞤢𞥄𞤸𞤭𞥅𞤥𞤢 𞤄𞤢𞤪𞤭 𞤧𞤭𞤲𞤷𞤵𞤩𞤫 𞤦𞤭𞤲𞤣𞤭 𞤀𞤁𞤂𞤢𞤃 𞤳𞤮 𞤱𞤵𞤪𞤲𞤭𞤼𞤢 𞤆𞤵𞤤𞤢𞤪⹁ 𞤧𞤫𞤤𞥆𞤭𞤲𞤢 𞤳𞤮 𞤱𞤮𞤱𞤤𞤫𞤼𞤫𞥅 𞤫 𞤳𞤮 𞤱𞤭𞤲𞤣𞤫𞤼𞤫𞥅.
𞤀𞤁𞤂𞤢𞤃 𞤳𞤮 𞤢𞤤𞤳𞤵𞤤𞤫 𞥒𞥘 𞤬𞤭𞥅 𞤆𞤵𞤤𞤢𞤪 𞤫 𞤢𞤤𞤳𞤵𞤤𞤫 𞥖 𞤩𞤫𞤴𞤣𞤭𞤼𞤢𞥄𞤯𞤫 𞤬𞤭𞥅 𞤴𞤮𞤺𞤢 𞤫 𞤯𞤫𞤲𞤯𞤫 𞤀𞤬𞤪𞤭𞤳𞤲𞤢𞥄𞤶𞤫. 𞤑𞤮 𞤯𞤵𞤲 𞤱𞤮𞤲𞤭 𞤢𞤤𞤳𞤵𞤤𞤫 𞥓𞥔 𞤼𞤢𞤱𞤼𞤭 𞤤𞤭𞤥𞤮𞥅𞤶𞤫 𞥑𞥐.
𞤀𞤁𞤂𞤢𞤃 𞤲𞤮 𞤬𞤭𞤪𞤭 𞤀𞤤𞤳𞤵𞤤𞤫 𞤁𞤢𞤲𞤣𞤢𞤴𞤯𞤫 𞤂𞤫𞤻𞤮𞤤 𞤃𞤵𞤤𞤵𞤺𞤮𞤤. 𞤊𞤭𞤪𞤮 𞤩𞤵𞤪𞤢𞤼𞤢𞥄 𞤲𞤺𞤮𞥅 𞤯𞤮𞤮. 𞤑𞤮 𞤱𞤢𞤯𞤭 𞤲𞤮𞤲 𞤸𞤭𞤲’𞤺𞤮 𞤸𞤵𞥅𞤩𞤭 𞤬𞤢𞥄𞤲𞤣𞤢𞥄𞤪𞤫 𞤧𞤭𞤲𞤷𞤵𞤺𞤮𞤤 𞤦𞤭𞤲𞤣𞤭 𞤯𞤭𞤲. 𞤍𞤵𞤥 𞤳𞤮 𞤱𞤵𞤪𞤲𞤭𞤼𞤵𞤺𞤮𞤤 𞤳𞤮 𞤥𞤢𞥄𞤴𞤵𞤲𞤮𞥅 (𞤶𞤢𞤲𞤺𞤣𞤫 𞤆𞤵𞤤𞤢𞤪)⁏ 𞤯𞤢𞤩𞥆𞤭𞤼𞤵𞤺𞤮𞤤 𞤳𞤮 𞤥𞤢𞤶𞥆𞤵𞤲𞤮𞥅 (𞤴𞤮𞤺𞤢 𞤫 𞤳𞤮𞤲𞤺𞤵𞤯𞤭 𞤆𞤵𞤤𞤢𞤪 𞤫 𞤨𞤭𞤲𞤫 𞤊𞤵𞤤𞤩𞤫)⁏ 𞤴𞤭𞥅𞤼𞤭𞤲𞤣𞤭𞤺𞤮𞤤 𞤳𞤮 𞤥𞤢𞤶𞥆𞤮𞤲𞥋𞤣𞤭𞤪𞤲𞤮𞥅 (𞤊𞤵𞤤𞤩𞤫 𞤢𞤣𞤵𞤲𞤢𞥄𞤪𞤵 𞤲𞤮 𞤥𞤢𞤶𞥆𞤮𞤲𞥋𞤣𞤭𞤪𞤲𞤮𞥅 𞤸𞤢𞥄 𞤼𞤢𞤱𞤭 𞤨𞤵𞤤𞤬𞤵𞤤𞤫 𞤯𞤫𞤲 𞤲𞤮 𞤧𞤫𞤪𞤼𞤵𞤣𞤫. 𞤆𞤵𞤤𞤢𞤪 𞤘𞤭𞤲𞤫 𞤲𞤮 𞤧𞤫𞥅𞤣𞤭 𞤧𞤫𞥅𞤯𞤢 𞤫 𞤆𞤵𞤤𞤢𞥄𞤪 𞤅𞤫𞤲𞤫𞤺𞤢𞤤⹁ 𞤊𞤵𞤤𞤬𞤵𞤤𞤣𞤫 𞤃𞤢𞤤𞤭 𞤲𞤮 𞤧𞤫𞥅𞤣𞤭 𞤫 𞤊𞤵𞤤𞤬𞤵𞤤𞤣𞤫 𞤑𞤢𞤥𞤫𞤪𞤵𞤲 𞤥𞤢𞥄 𞤐𞤢𞤶𞤫𞥅𞤪𞤭𞤴𞤢⹁ 𞤲𞤮𞤲 𞤲𞤮𞤲 𞤲𞤮𞤲).
𞤀𞤁𞤂𞤢𞤃 𞤢𞤪𞤭𞥅 𞤯𞤢𞤩𞥆𞤭𞤼𞤭𞥅 𞤸𞤢𞥄 𞤶𞤢𞥄𞤤𞤭𞤲𞤭𞥅 𞤳𞤮𞤲𞤺𞤵𞤯𞤭 𞤥𞤢𞤶𞥆𞤵𞤲𞤮𞥅𞤯𞤭 𞤫 𞤲𞤮𞤳𞥆𞤵𞥅𞤶𞤫 𞤺𞤮𞤮 𞤱𞤢𞤲𞤮 𞤻𞤢𞤤𞤯𞤭 𞤴𞤮𞤲𞤼𞤫𞤪𞤫 𞤯𞤭𞤲⹁ 𞤥𞤢𞥄 𞤤𞤫𞤦𞥆𞤭 𞤲𞤢𞥄𞤲𞤺𞤫𞤴𞤢𞤲𞤳𞤮𞥅𞤶𞤭 𞤯𞤭𞤲 𞤫 𞤳𞤮𞤲𞤺𞤵𞤯𞤭 𞤳𞤫𞤧𞤭 𞤺𞤮𞤮 𞤱𞤢𞤲𞤮 𞤬𞤮𞥅𞤺𞤭𞤪𞤺𞤢𞤤⹁ 𞤢𞤱𞤤𞤭𞤼𞤮𞤤⹁ 𞤫𞤱𞤲𞤮𞤪𞤳𞤵𞤲⹁…
𞤘𞤮𞤤𞥆𞤫 𞤀𞤁𞤂𞤢𞤃 𞤯𞤫𞤲 𞤸𞤢𞤲𞤣𞤫 𞤬𞤫𞤰𞥆𞤭𞥅 𞤱𞤭𞤲𞤣𞤭𞤲𞥋𞤣𞤭𞤪𞤢𞤲𞤺𞤮𞤤 𞤩𞤢𞤼𞤢𞥄𞤳𞤭 𞤥𞤢𞤤𞥆𞤢 𞤱𞤭𞤲𞤣𞤵𞤺𞤮𞤤 𞤸𞤫𞤧𞤤𞤫⹁ 𞤸𞤢𞤲𞤣𞤫 𞤀𞤁𞤂𞤢𞤃 𞤱𞤮𞤲𞤭𞥅 𞤱𞤭𞤲𞤣𞤭𞤪𞤯𞤵𞤲 𞤫 𞤶𞤢𞤲𞤺𞤭𞤪𞤯𞤵𞤲 𞤳𞤮 𞤬𞤫𞤰𞥆𞤭⹁ 𞤳𞤮 𞤬𞤫𞤱𞤲𞤣𞤭𞥅 𞤫 𞤳𞤮 𞤧𞤢𞥄𞤼𞤭𞥅. 𞤀𞤁𞤂𞤢𞤃 𞤱𞤮𞤲𞤭𞥅 𞤳𞤢𞤣𞤭 𞤳𞤮 𞤱𞤭𞤲𞤣𞤭𞤪𞤫𞥅 𞤶𞤢𞤲𞤺𞤭𞤪𞤫𞥅 𞤣𞤭𞥅𞤲𞤢 𞤫 𞤺𞤢𞤲𞤣𞤫 𞤳𞤫𞤧𞤫⁏ 𞤳𞤮 𞤣𞤢𞤱𞤪𞤮𞤪𞤫𞥅⹁ 𞤳𞤮 𞤤𞤢𞥄𞤥𞤮𞤪𞤫𞥅 𞤤𞤫𞤴𞤯𞤫 𞤫 𞤥𞤮𞤶𞤮𞤦𞤫 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤫⹁ 𞤳𞤮 𞤴𞤫𞥅𞤴𞤭𞤪𞤫𞥅 𞤫 𞤳𞤮 𞤥𞤮𞤰𞥆𞤭𞤲𞤭𞤪𞤫𞥅 𞤨𞤭𞥅𞤶𞤭. 𞤄𞤭𞤲𞤣𞤭 𞤀𞤁𞤂𞤢𞤃 𞤯𞤭𞤭 𞤱𞤮𞤲𞤭𞥅 𞤳𞤮 𞤪𞤫𞤥𞤭𞤪𞤫𞥅⹁ 𞤢𞤴𞤲𞤭𞤪𞤫𞥅⹁ 𞤲𞤫𞤭𞤪𞤫𞥅 𞤣𞤢𞥄𞤦𞤫𞥅𞤶𞤭⁏ 𞤳𞤮 𞤺𞤮𞤤𞥆𞤭𞤪𞤫𞥅 𞤫 𞤬𞤮𞥅𞤺𞤭𞤪𞤯𞤫⹁ 𞤫 𞤫𞤱𞤲𞤮𞤪𞤯𞤫⹁ 𞤫 𞤢𞥄𞤤𞤢𞥄𞤶𞤭 𞤳𞤫𞤧𞤭 𞤸𞤫𞤣𞥆𞤭𞤼𞤭𞥅𞤯𞤭. 𞤑𞤢 𞤼𞤭𞤺𞤭 𞤼𞤭𞤺𞤭⹁ 𞤀𞤁𞤂𞤢𞤃 𞤱𞤮𞤲𞤭𞥅 𞤳𞤮 𞤱𞤵𞥅𞤪𞤭𞤪𞤫𞥅.
𞤀𞥄𞤤𞤢 𞤱𞤭𞤫𞤼𞤫𞥅𞤳𞤢 𞤀𞤁𞤂𞤢𞤃 𞤮𞤲 𞤲𞤮 𞤱𞤢𞤭 𞤱𞤢 𞤢𞥄𞤤𞤢𞥄𞤶𞤭 𞤸𞤫𞤣𞥆𞤭𞤼𞤭𞥅𞤯𞤭 𞤯𞤭𞤲 𞤬𞤮𞤨 𞤳𞤢 𞤢𞤣𞤵𞤲𞤢 𞤯𞤮𞤮. 𞤑𞤮 𞤢𞤲𞤣𞤵𞤯𞤮 𞤲𞤮 𞤳𞤢 𞤸𞤵𞥅𞤱𞤭𞤼𞤭𞤪𞤼𞤫𞥅 𞤱𞤮𞥅⹁ 𞤸𞤵𞥅𞤱𞤭𞤼𞤮𞤪𞤼𞤢⹁ 𞤳𞤮 𞤸𞤵𞥅𞤱𞤭𞤼𞤮𞤪𞤯𞤮 𞤱𞤮𞥅⹁ 𞤲𞤢𞤬𞤭𞤪𞤼𞤢 𞤲𞤢𞤬𞤭𞤼𞤮𞤪𞤢.
𞤔𞤢𞤲𞤺𞤵 𞤱𞤭𞤲𞤣𞤢𞥄 𞤺𞤮𞤤𞥆𞤭𞤼𞤭𞤪𞤢𞥄 𞤀𞤁𞤂𞤢𞤃⹁ 𞤲𞤢𞤬𞤢𞥄 𞤸𞤮𞥅𞤪𞤫 𞤥𞤢𞥄𞤯𞤢⹁ 𞤲𞤢𞤬𞤢𞥄 𞤩𞤫𞤴𞤲𞤺𞤵𞥅𞤪𞤫 𞤥𞤢𞤢⹁ 𞤲𞤢𞤬𞤢𞥄⹁ 𞤤𞤫𞤻𞤮𞤤 𞤥𞤢𞤢⹁ 𞤲𞤢𞤬𞤢𞥄 𞤤𞤫𞤴𞤣𞤭 𞤥𞤢𞥄𞤯𞤢⹁ 𞤲𞤢𞤬𞤢𞥄 𞤪𞤫𞤲𞤣𞤮 𞤥𞤢𞥄𞤯𞤢.
𞤀𞤦𞤣𞤵𞤧𞥆𞤢𞤤𞤢𞥄𞤥 𞤔𞤀𞤂𞥆𞤌
Abdoul Salam Diallo
𞤔𞤢𞤲𞤺𞤮𞥅𞤱𞤮 𞤳𞤢 𞤔𞤢𞥄𞤩𞤭𞤸𞤢𞤼𞥆𞤭𞤪𞤣𞤫 Zhejiang University, 𞤅𞤢𞤴𞤲𞤢.
𞤑𞤮 𞤢𞤣𞤭𞤪𞤺𞤢𞤤 𞤳𞤵𞤩𞥆𞤢𞤲 (𞤨𞤫𞤼𞤮𞤪𞤢𞤲) 𞤱𞤮𞤲𞤭 𞤳𞤮 𞤬𞤫𞤼𞥆𞤭 𞤸𞤢𞤲𞤳𞤭 𞤫 𞤥𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥑𞥘 𞤕𞤮𞤤𞤼𞤮 𞥒𞥐𞥒𞥒 𞤫 𞤤𞤢𞤪𞤢𞤤 𞤌𞤺𞤵𞤲 𞤸𞤭𞤳𞥆𞤮𞤪𞤲𞤺𞤢𞤤 𞤸𞤭𞤪𞤲𞤢𞥄𞤲𞤺𞤫 𞤲𞤢𞤲𞤮 𞤐𞤢𞤶𞤫𞥅𞤪𞤭𞤴𞤢. 𞤒𞤭𞤥𞤩𞤫 𞥑𞥗 𞤥𞤢𞥄𞤴𞤭⹁ 𞤯𞤵𞥅𞤯𞤵𞤩𞤫 𞤧𞤵𞤥𞤭.


𞤑𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤥𞤢𞤧𞤭𞥅𞤦𞤮⹁ 𞤳𞤮 𞤲𞤣𞤫 𞤲𞤺𞤢𞤤 𞤤𞤮𞥅𞤱𞤲𞤺𞤢𞤤 (𞤧𞤭𞤼𞤫𞤪𞤲) 𞤲𞤦𞤮𞥅𞤼𞤭𞤲’𞤣𞤭𞤪𞤲𞤮𞥅 𞤫 𞤱𞤫𞤪𞤤𞤢𞤱𞤢𞤤 𞤸𞤮𞥅𞤪𞤫 𞤦𞤢𞤤𞥆𞤢𞤽𞤢𞤤 𞤋𞤦𞤢𞤣𞤢𞤲-𞤂𞤢𞤺𞤮𞤧.


𞤐𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤭𞥅 𞤬𞤫𞤱𞤲𞤣𞤮 𞤳𞤢 𞤶𞤢𞥄𞤺𞤮𞤪𞤢𞤤 𞤲𞤢𞤶𞤫𞤪𞤭𞤴𞤢𞥄 𞤲𞤺𞤢𞤤 𞤸𞤫𞤩𞥆𞤭𞤼𞤭𞥅 𞤤𞤮𞥅𞤱𞤯𞤫 𞤢𞤣𞤭𞤪𞤯𞤫 𞤯𞤵𞥅𞤯𞤵𞤯𞤫 𞤲𞤺𞤢𞤥 𞤧𞤫𞤲𞤣𞤭𞤼𞤵𞤺𞤮𞤤 𞤳𞤵𞤩𞥆𞤢𞤲 𞤫 𞤤𞤫𞤴𞤣𞤭 𞤲𞤣𞤭𞤲 𞤦𞤢𞤯𞤼𞤢𞤲𞤫 𞤧𞤢𞤯𞤫𞥅𞤣𞤫 𞤥𞤢𞤶𞥆𞤢𞤲.


𞤃𞤢𞤧𞤭𞥅𞤦𞤮𞥅𞤶𞤭 𞤯𞤵𞥅𞤯𞤵𞤯𞤭 𞤲𞤮 𞤱𞤢𞤯𞤢 𞤫 𞤸𞤮𞥅𞤪𞤫 𞤯𞤭𞥅 𞤤𞤢𞥄𞤱𞤭 𞤐𞤭𞤶𞤫𞥅𞤪𞤭𞤴𞤢. 𞤉 𞤤𞤫𞤱𞤪𞤵 𞤅𞤫𞥅𞤯𞤼𞤮 𞥒𞥐𞥒𞥑⹁ 𞤬𞤫𞤼𞥆𞤢𞥄𞤲𞤺𞤮 𞤤𞤮𞥅𞤲𞤺𞤢𞤤 𞤱𞤢𞤪𞤵𞤲𞤮 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞥕𞥐.


𞤔𞤮𞤲𞤼𞤫 𞤼𞤢𞤼𞤭 𞤢𞤣𞤵 𞤯𞤵𞤥⹁ 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮 𞤫 𞤲𞤶𞤮𞤱𞤮 (𞥓𞥕) 𞤱𞤢𞤪𞤢𞤲𞤮 𞤦𞤢𞤲𞤽𞤫 𞤲𞤢𞤲𞥆𞤢𞥄𞤲𞤺𞤫 𞤤𞤢𞤪𞤢𞤤 𞤄𞤫𞤲𞤵𞤱𞤫 𞤲𞤣𞤫 𞤢𞤣𞤭𞤪𞤺𞤢𞤤 𞤳𞤵𞤩𞥆𞤢𞤲 𞤬𞤫𞤼𞥆𞤵𞤲𞤮𞥅 𞤫 𞤧𞤫𞤪𞤢 𞤸𞤮𞤯𞤮.


𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥒⹁ 𞤱𞤢𞤲𞤮 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤯𞤮𞥅 𞤱𞤢𞤯𞤵𞤲𞤮 𞤳𞤢𞤣𞤭 𞤆𞤮𞤪𞤼-𞤖𞤢𞤪𞤳𞤵𞥅𞤪⹁ 𞤧𞤢𞥄𞤪𞤫 𞤱𞤮𞤲𞤼𞤭𞤪𞤲𞤣𞤫 𞤸𞤭𞤪𞤲𞤢𞥄𞤲𞤺𞤫-𞤻𞤢𞥄𞤥𞤮. 𞤑𞤮 𞤩𞤵𞤪𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤲𞤢𞤴𞤮 𞤥𞤢𞥄𞤴𞤵𞤲𞤮. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤪𞤫𞤱𞤩𞤫 𞤫 𞤬𞤢𞤴𞤩𞤫 𞤱𞤮𞤲𞥆𞤮𞥅𞤩𞤫 𞤲𞤮𞤳𞥆𞤵𞤣𞤫 𞤳𞤵𞤩𞥆𞤢𞤲 𞤫 𞤲𞤣𞤫𞤪 𞤢𞤣𞤭𞤪𞤺𞤢𞤤 𞤱𞤢𞤴𞤤𞤭𞤼𞤭𞥅𞤲𞤺𞤢𞤤 𞤲𞤺𞤢𞤤
𞤉 𞤩𞤢𞥄𞤼𞤢𞥄𞤳𞤵𞤪𞤵 𞤲𞤣𞤵 𞤮 𞤲𞤢𞤩𞤢𞤲𞤢𞥄 𞤸𞤢𞤲𞤳𞤭⹁ 𞥑𞥕 𞤕𞤮𞤤𞤼𞤮 𞥒𞥐𞥒𞥒⹁ 𞤅𞤫𞤤𞥆𞤵 𞤁𞤢𞤤𞤫𞤲 𞤔𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤆𞤮𞤼𞥆𞤢𞤤 𞤁𞤮𞥅𞤤𞤫 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤶𞤫 𞤘𞤭𞤲𞤫 𞤯𞤫𞤲 (UFDG-𞤆𞤁𞤁𞤘)⹁ 𞤴𞤢𞤥𞤭𞤪𞤢𞥄𞤥𞤢 𞤴𞤢𞤤𞤼𞤵𞤺𞤮𞤤 𞤫 𞤸𞤵𞤩𞤫𞥅𞤪𞤫 𞤲𞤣𞤫 𞤮 𞤸𞤮𞤯𞤭 𞤲𞤣𞤫𞤲 𞤫 𞤥𞤵𞤵𞤲 𞤁𞤭𞤳𞤧𞤭𞤲.


𞤑𞤮 𞤸𞤢𞥄 𞤻𞤢𞤤𞤲𞤣𞤫 𞥒𞥘 𞤲𞤣𞤵𞥅 𞤤𞤫𞤱𞤪𞤵 𞤕𞤮𞤤𞤼𞤮 𞤯𞤮𞤮 𞤮 𞤸𞤢𞤨𞥆𞤢𞤲𞤢𞥄.


𞤘𞤭𞤤𞤢 𞤬𞤫𞤱𞤲𞤣𞤮 𞤤𞤢𞥄𞤥𞤵 𞤁𞤢𞤣𞤭𞤧 𞤲𞤺𞤵𞤲⹁ 𞤳𞤢𞤻𞤵𞤲 𞤫 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤅𞤫𞤤𞥆𞤵 𞤁𞤢𞤤𞤫𞤲 𞤲𞤮 𞤷𞤵𞤳𞥆𞤮𞤪𞤢𞥄 𞤬𞤭𞥅 𞤯𞤫𞥅 𞤘𞤢𞤤𞥆𞤫⹁ 𞤧𞤢𞤦𞤵𞤲𞤢 𞤲𞤣𞤫𞤲 𞤲𞤮𞤳𞥆𞤵𞥅𞤪𞤫 𞤳𞤮 𞤫 𞤶𞤫𞤴𞤢𞤤 𞤤𞤢𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤼𞤢𞤱𞤢𞤲𞤮𞥅.


𞤅𞤫𞤤𞥆𞤵 𞤁𞤢𞤤𞤫𞤲 𞤲𞤮𞤲 𞤸𞤮𞤤𞥆𞤭𞥅𞤲𞤮 𞤱𞤮𞤲𞤣𞤫𞤥𞤢 𞤮 𞤧𞤮𞥅𞤣𞤵 𞤲𞤣𞤫𞥅 𞤲𞤮𞤳𞥆𞤵𞥅𞤪𞤫 𞤲𞤮 𞤤𞤢𞥄𞤩𞤭𞤪𞤭 𞤶𞤵𞥅𞤯𞤫 𞤤𞤢𞥄𞤥𞤵 𞤘𞤭𞤲𞤫 𞤲𞤺𞤵𞤲. 𞤑𞤮 𞤣𞤵𞤦𞤵𞤲𞤫 𞤼𞤫𞥅𞤥𞤫𞤯𞥆𞤫 𞤲𞤢𞤴𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤊𞤢𞤪𞤢𞤲 (𞤥𞤭𞤤𞤭𞤴𞤮𞤲𞤶𞤭 𞥔𞥕𞥐 ) 𞤮 𞤴𞤮𞤩𞤭 𞤬𞤭𞥅 𞤲𞤣𞤫𞤲 𞤲𞤮𞤳𞥆𞤵𞥅𞤪𞤫.


𞤑𞤮 𞤯𞤵𞤥 𞤟𞤢𞤲 𞤋𞥅𞤾 𞤂𞤫𞤁𞤪𞤭𞤴𞤢𞤲⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭⹁ 𞤸𞤮𞤤𞥆𞤭 𞤦𞤢𞤯𞤼𞤢𞤲𞤫 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤶𞤢𞥄𞤺𞤮𞤪𞤢𞥄𞤩𞤫 𞤆𞤮𞤼𞥆𞤢𞤤 𞤉𞤪𞤮𞤨 𞤩𞤫𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭.


𞤉 𞤸𞤮𞤤𞥆𞤭𞤼𞤢𞤤 𞤲𞤺𞤢𞤤 𞤮 𞤱𞤢𞤯𞤭 𞤳𞤢 𞤰𞤫𞤱𞤤𞤵 France 5 𞤸𞤢𞤲𞤳𞤭 𞤶𞤫𞤥𞥆𞤢⹁ 𞤟𞤢𞤲 𞤋𞥅𞤾 𞤂𞤫𞤣𞤪𞤭𞤴𞤢𞤲 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤧𞤭 𞤧𞤢𞤪𞤼𞤭𞥅𞤶𞤭 𞤲𞤮 𞤩𞤫 𞤱𞤮𞤲𞤭𞤪𞤢 𞤃𞤢𞤤𞤭 𞤼𞤭𞤥𞥆𞤢𞥄𞤤𞤭⹁ 𞤩𞤫 𞤱𞤮𞤲𞤢𞤼𞤢𞥄 𞤼𞤮𞤥. 𞤇𞤫 𞤴𞤢𞤸𞤴 𞤫 𞤤𞤫𞤴𞤯𞤫 𞤺𞤮𞥅 𞤲𞤮 𞤩𞤫 𞤶𞤮𞤳𞥆𞤭𞤪𞤢 𞤸𞤢𞤩𞤵𞤺𞤮𞤤 𞤸𞤵𞤤𞤦𞤮𞥅𞤩𞤫 𞤩𞤫𞤲 𞤱𞤮𞤲𞤣𞤵𞤣𞤫 𞤫 𞤯𞤫𞤴𞤢 𞤤𞤫𞤴𞤯𞤫 𞤅𞤢𞥄𞤸𞤢𞤤 𞤯𞤫𞤲.


𞤃𞤢𞤳𞤮𞤪𞤮𞤲⹁ 𞤖𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤲𞤮 𞤸𞤫𞤩𞤵𞤣𞤵𞤣𞤫 𞤫 𞤸𞤮𞥅𞤪𞤫𞤩𞤫 𞤤𞤫𞤴𞤯𞤫 𞤅𞤢𞥄𞤸𞤢𞤤 𞤼𞤵𞤥𞤦𞤮𞤲’𞤣𞤭𞤪𞤢𞤤. 𞤇𞤫𞤲 𞤳𞤮 𞤃𞤵𞤸𞤢𞤥𞥆𞤢𞤣 𞤄𞤢𞤪𞥁𞤵𞥅𞤥 𞤥𞤮 𞤐𞤭𞥅𞤶𞤫𞤪⹁ 𞤃𞤵𞤸𞤢𞤥𞥆𞤢𞤣𞤵 𞤋𞤣𞤪𞤭𞤧 𞤋𞤼𞤲𞤮 𞤥𞤮 𞤤𞤫𞤴𞤣𞤭 𞤕𞤢𞤣 𞤳𞤢𞤻𞤵𞤲 𞤓𞤤𞤣 𞤘𞤢𞥁𞤵𞤱𞤢𞥄𞤲𞤭 𞤥𞤮𞤪𞤭𞤼𞤢𞤲𞥆𞤢𞤶𞤮 𞤮𞤲.


𞤃𞤭𞥅𞤶𞤮 𞤲𞤸𞤮𞤲⹁ 𞤳𞤮 𞤫𞤺𞥆𞤭𞤲𞤺𞤮𞤤 𞤳𞤮𞤲𞤵 𞤊𞤢𞤪𞤢𞤲𞤧𞤭 𞤲𞤺𞤵𞤲 𞤲𞤢𞤩𞤼𞤭𞤪𞤢 𞤲𞤺𞤵 𞤐𞤭𞥅𞤶𞤫𞤪. 𞤑𞤮𞤲𞤮 𞤲𞤺𞤮𞤲 𞤥𞤭𞥅𞤶𞤮 𞤰𞤫𞤼𞤢𞥄 𞤐𞤭𞥅𞤶𞤫𞤪𞤢𞥄𞤩𞤫 𞤩𞤫𞤲 𞤬𞤭𞥅 𞤳𞤢𞤤𞤢 𞤊𞤢𞤪𞤢𞤲𞤧𞤭 𞤲𞤮 𞤶𞤮𞥅𞤺𞤭 𞤼𞤮𞤲 𞤣𞤢𞥄𞤳𞤢.
𞤆𞤌𞤚𞥆𞤀𞤂 𞤉𞤪𞤮𞤨𞤲𞤢𞥄𞤱𞤢𞤤 𞤲𞤺𞤢𞤤 𞤬𞤮𞤣𞤭𞥅 𞤱𞤢𞤤𞥆𞤭𞤪𞤺𞤮𞤤 𞤀𞤬𞤪𞤭𞤳 𞤁𞤵𞤶𞤵𞤲𞤫 𞤼𞤫𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤣𞤢𞤤𞤢 (𞤄𞤭𞤤𞤭𞤴𞤮𞤲 $𞥑𞥗𞥐).


𞤑𞤮 𞤯𞤵𞤥 𞤓𞤪𞤧𞤵𞤤𞤢 𞤜𞤮𞤲𞤣𞤫𞤪 𞤂𞤫𞤴𞤫𞤲⹁ 𞤖𞤮𞥅𞤪𞤫𞥅𞤶𞤮 𞤺𞤮𞥅𞤥𞤵 𞤉𞤪𞤮𞤨𞤲𞤢𞥄𞤱𞤵 𞤲𞤺𞤵𞤲 𞤸𞤮𞤤𞥆𞤭𞤼𞤭 𞤃𞤢𞤳𞤭 𞤅𞤢𞥄𞤤 𞤫 𞤴𞤭𞥅𞤣𞤭𞤺𞤢𞤤 𞤥𞤢𞤩𞥆𞤫 𞤼𞤮 𞤤𞤢𞥄𞤥𞤮𞤪𞤣𞤫 𞤅𞤫𞤲𞤫𞤺𞤢𞤤. 𞤖𞤮 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤳𞤮 𞤫𞤩𞥆𞤮𞥅𞤪𞤫 𞤢𞤪𞤢𞤲𞤫𞤪𞤫 𞤶𞤫𞤴𞤢𞥄𞤲𞤣𞤫 𞤫 𞤬𞤫𞤱𞤶𞤫𞤪𞤫 𞤆𞤮𞤼𞥆𞤢𞤤 𞤉𞤪𞤮𞤨 𞤱𞤭𞤫𞤼𞤫𞥅𞤲𞤣𞤫 (𞤘𞤤𞤮𞤦𞤮𞤤 𞤘𞤫𞤼𞤱𞤫𞥅).


𞤇𞤢𞤲𞤺𞤭𞤲𞤢𞥄𞤳𞤢 𞤼𞤢𞤸𞤮 𞤲𞤮 𞤯𞤭𞥅 𞤳𞤢𞥄𞤤𞤭𞤧𞤭𞥅𞤶𞤭 𞤸𞤫𞤲𞤣𞤮𞤪𞤼𞤫𞥅 𞤥𞤢𞥄 𞤲𞤮 𞤯𞤭 𞤸𞤵𞥅𞤱𞤭𞤼𞤭𞤪𞤼𞤫𞥅. 𞤑𞤮𞤲𞤮 𞤺𞤮𞥅𞤼𞤮 𞤫 𞤸𞤵𞤥𞤨𞤭𞤼𞤭𞥅𞤩𞤫 𞤬𞤭𞥅 𞤥𞤵𞤵𞤲 𞤱𞤭𞤭𞥅 𞤳𞤮 𞤣𞤵𞤶𞤵𞤲𞤫 𞤲𞤮𞥅𞤺𞤢𞤴 𞤯𞤭 𞤴𞤢𞤤𞤼𞤭𞤲𞤭𞤪𞤼𞤫𞥅 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢.


𞤀𞤲𞤼𞤵𞤩𞤫 𞤦𞤵𞤴 𞤱𞤭𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤉𞤪𞤮𞤨 𞤬𞤢𞥄𞤲𞤣𞤮𞤪𞤭 𞤲𞤣𞤫𞥅 𞤬𞤫𞤱𞤶𞤫𞤪𞤫 𞤯𞤮𞥅⹁ 𞤳𞤮 𞤯𞤵𞤴𞤼𞤵𞤺𞤮𞤤 𞤷𞤫𞤥𞤦𞤫 𞤕𞤢𞤴𞤲𞤢 𞤯𞤫𞤲 𞤲𞤣𞤫𞤪 𞤀𞤬𞤪𞤭𞤳.


𞤑𞤮 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥓⹁ 𞤕𞤢𞤴𞤲𞤢 𞤬𞤵𞤯𞥆𞤭 𞤲𞤣𞤫𞥅 𞤫𞤩𞥆𞤮𞥅𞤪𞤫 𞤥𞤢𞤩𞥆𞤫 𞤱𞤭𞤫𞤼𞤫𞥅𞤲𞤣𞤫 𞤁𞤓𞤖𞤌𞤂 𞤉 𞤂𞤀𞥄𞤏𞤌𞤂 𞤲𞤺𞤢𞤥 𞤧𞤫𞤥𞤦𞤭𞤲𞤺𞤮𞤤 𞤲𞤺𞤫𞤴𞤲𞤺𞤵 𞤸𞤢𞥄𞤳𞥆𞤵𞤲’𞤣𞤫 𞤥𞤢𞤩𞥆𞤫 𞤫 𞤤𞤫𞤴𞤯𞤫 𞤢𞤣𞤵𞤲𞤢 𞤯𞤫𞤲. 𞤊𞤭𞥅 𞤤𞤢𞥄𞤼𞤭𞤲𞤺𞤮𞤤 𞤲𞤣𞤫𞤲 𞤫𞤩𞥆𞤮𞥅𞤪𞤫 𞤥𞤢𞤩𞥆𞤫⹁ 𞤩𞤫 𞤲𞤢𞥄𞤣𞤭 𞤶𞤢𞤱𞤤𞤫 𞤯𞤵𞥅𞤯𞤵𞤯𞤫 𞤫 𞤥𞤢𞤸𞤮𞥅𞤣𞤭 𞤀𞤬𞤪𞤭𞤳 𞤲𞤣𞤭𞤲.
𞤚𞤵𞤥𞤦𞤵𞤲’𞤣𞤭𞤪𞤢𞤤 𞤃𞤢𞤱𞤲𞤺𞤢𞤤 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤶𞤮𞤱𞤢𞤩𞤢𞤤 𞤲𞤺𞤢𞤤 𞤦𞤢𞤯𞤼𞤭𞤲𞤭𞥅 𞤬𞤮𞤼𞤢 𞤼𞤮 𞤦𞤢𞤽𞥆𞤫 𞤯𞤫𞤲𞤯𞤫 𞤀𞤬𞤪𞤭𞤳𞤲𞤢𞥄𞤶𞤫. 𞤚𞤵𞤥𞤦𞤮𞤲’𞤣𞤭𞤪𞤢𞤤 𞤱𞤢𞤯𞤭 𞤫 𞤲𞤣𞤱𞤪 𞤦𞤢𞤤𞤯𞤫 𞤯𞤭𞤯𞤭. 𞤘𞤭𞤤𞤢 𞥕 𞤸𞤢𞥄 𞥖 𞤅𞤭𞥅𞤤𞤮 𞥒𞥐𞥒𞥒.
𞤄𞤢𞤯𞤴𞤢𞤲𞤫 𞤲𞤺𞤢𞤤 𞤼𞤵𞤥𞤦𞤮𞤲’𞤣𞤭𞤪𞤢𞤤⹁ 𞤶𞤢𞥄𞤩𞤭𞥅𞤪𞤁𞤫 𞤀𞤣𞤭𞤧 𞤀𞤦𞤢𞤦𞤢𞥄 𞤲𞤣𞤫𞤲 𞤫 𞤶𞤢𞥄𞤩𞤭𞤪𞤣𞤫 𞤚𞤢𞤲𞤧𞤢𞤲𞤭𞤴𞤢𞥄 𞤬𞤭𞥅𞤩𞤭𞤣𞤭𞥅 𞤸𞤢𞥄𞤤𞤣𞤭𞤺𞤢𞤤 𞤲𞤺𞤢𞤥 𞤶𞤢𞤲𞤺𞤲𞤵𞤺𞤮𞤤 𞤯𞤫𞤲𞤺𞤢𞤤 𞤅𞤵𞤱𞤢𞤸𞤭𞤤𞤭 𞤲𞤺𞤢𞤤 𞤳𞤢 𞤶𞤢𞥄𞤩𞤭 𞤸𞤢𞤼𞥆𞤭𞤪𞤣𞤫 𞤀𞤣𞤭𞤧 𞤀𞤦𞤢𞤦𞤢.
𞤍𞤵𞤥 𞤳𞤮 𞤩𞤢𞥄𞤱𞤮 𞤲𞤶𞤵𞤩𞥆𞤵𞤣𞤭 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤 𞤲𞤺𞤢𞤤 𞤼𞤢𞤦𞤭𞤲𞤼𞤭𞤲𞤣𞤫 𞤅𞤵𞤱𞤢𞤸𞤭𞤤𞤭 𞤺𞤮𞥅𞤼𞤢𞤤 𞤫 𞤯𞤫𞤲𞤯𞤫 𞤺𞤮𞤤𞥆𞤭𞤼𞤭𞤪𞤯𞤫 𞤯𞤫𞤲.  𞤀𞤣𞤮 𞤯𞤵𞤥⹁ 𞤸𞤢𞤪𞤭 𞤀𞥄𞤢𞤪𞤢𞤦𞤫𞥅𞤪𞤫 𞤲𞤣𞤫𞤲⹁ 𞤬𞤢𞤪𞤢𞤲𞤧𞤫𞥅𞤪𞤫. 𞤉𞤲𞤺𞤣𞤤𞤫𞥅𞤪𞤫 𞤲𞤣𞤫𞤲⹁ 𞤨𞤮𞤪𞤼𞤭𞤺𞤫𞥅𞤪𞤫 𞤫 𞤉𞤧𞤨𞤢𞤻𞤢𞥄𞤪𞤫 𞤲𞤣𞤫𞤲 𞤼𞤢𞤲 𞤱𞤮𞤲𞤵𞤲𞤮𞥅 𞤯𞤫𞤥𞤯𞤫 𞤺𞤮𞤤𞥆𞤭𞤼𞤭𞤪𞤯𞤫 𞤳𞤢 𞤴𞤭𞥅𞤤𞤭𞤪𞤣𞤫 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤.
𞤑𞤮 𞤕𞤵𞤳𞥆𞤮 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤚𞤢𞤲𞤧𞤢𞤲𞤭𞤴𞤢𞥄 𞤲𞤣𞤭𞤲 𞤱𞤮𞤲𞤭 𞤳𞤮  𞤼𞤮𞤪𞤭𞥅 𞤴𞤮 𞤅𞤵𞤱𞤢𞤸𞤭𞤤𞤭 𞤼𞤢𞤱𞤭𞤲𞤫 𞤫 𞤯𞤫𞤲𞤯𞤫 𞤺𞤮𞤤𞥆𞤭𞤼𞤭𞤪𞤯𞤫 𞤯𞤫𞤲 𞤳𞤢 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤.
𞤅𞤵𞤱𞤢𞥄𞤸𞤭𞤤𞤭 𞤳𞤮 𞤯𞤫𞤲𞤺𞤢𞤤 𞤸𞤭𞤪𞤲𞤢 𞤀𞤬𞤪𞤭𞤳. 𞤇𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤼𞤫𞥅𞤥𞤫𞤣𞤫𞤪𞤫 𞤲𞤮 𞤸𞤢𞥄𞤤𞤢 𞤲𞤺𞤢𞤤. 𞤐𞤮 𞤴𞤭𞤵𞤪𞤵𞤯𞤮𞤲 𞤲𞤭𞥅⹁ 𞤸𞤭𞤲’𞤺𞤢𞤤 𞤶𞤫𞤴𞤢 𞤫 𞤯𞤫𞤲𞤯𞤫 𞤩𞤵𞤪𞤵𞤯𞤫 𞤯𞤫𞤲 𞤶𞤢𞥄𞤤𞤢𞥄𞤣𞤫 𞤫 𞤣𞤮𞤤𞤲𞤵𞤣𞤫 𞤲𞤣𞤫𞤪 𞤀𞤬𞤪𞤭𞤳.
𞤐𞤺𞤢𞤤 𞤩𞤮𞥅𞤴𞤢𞥄𞤥𞤢 𞤺𞤮𞤤𞥆𞤭𞤪𞤫𞥅𞤣𞤫 𞤳𞤢 𞤁𞤫𞤲𞤼𞤢𞤤 𞤊𞤵𞤯𞤲𞤢 𞤀𞤬𞤪𞤭𞤳 (EAC) 𞤫 𞤳𞤢 𞤁𞤫𞤲𞤼𞤢𞤤 𞤬𞤭𞥅 𞤇𞤢𞤽𞤼𞤢𞤤 𞤙𞤢𞥄𞤥𞤲𞤢 𞤀𞤬𞤪𞤭𞤳 (SADEC). 𞤖𞤮𞥅𞤼𞤫 𞤯𞤵𞤥 𞤳𞤢𞤣𞤭⹁ 𞤲𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 𞤯𞤭𞤲 (ONU -UN) 𞤼𞤮𞤯𞥆𞤭𞤳𞤫 𞤻𞤢𞤤𞤲𞤣𞤫 𞥗 𞤃𞤮𞤪𞤧𞤮 𞤫 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢 𞤳𞤮 𞤤𞤢𞥄𞤼𞤮𞥅 𞤻𞤢𞤤𞤢𞥄𞤲𞤣𞤫 𞤅𞤵𞤱𞤢𞤸𞤭𞤤𞤭 𞤲𞤣𞤫𞤲 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲.
𞤑𞤮 𞤫 𞤲𞤺𞤢𞤤 𞤼𞤵𞤥𞤦𞤮𞤲’𞤣𞤭𞤪𞤢𞤤 𞥓𞥕𞤩𞤢𞤤⹁ 𞤃𞤢𞤳𞤭 𞤅𞤢𞥄𞤤 𞤱𞤢𞤯𞤢 𞤸𞤮𞥅𞤪𞤫𞥅𞤶𞤮 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤.
𞤑𞤮 𞤼𞤵𞤥𞤦𞤫 𞤯𞤭𞤯𞤭 𞤤𞤫𞤴𞤣𞤭 𞤫 𞤫𞤥𞤦𞤫𞤪𞤫 𞤣𞤢𞤤𞤢 𞤺𞤵𞤤𞤵𞥅𞤶𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤫 𞤶𞤫𞥅𞤯𞤭𞤯𞤭 ($𞥘𞥗𞥐𞥐𞥐)⹁ 𞤃𞤢𞤳𞤭 𞤅𞤢𞥄𞤤⹁ 𞤸𞤮𞥅𞤪𞤫𞥅𞤶𞤮 𞤅𞤫𞤲𞤫𞤺𞤢𞤤 𞤮𞤲⹁ 𞤴𞤫𞤯𞤭 𞤬𞤭𞤶𞤢𞤲𞤮𞥅𞤩𞤫 𞤅𞤫𞤲𞤫𞤺𞤢𞤤 𞤩𞤫𞤲 𞤦𞤢𞤯𞤼𞤢𞤲𞤫 𞤰𞤫𞤼𞥆𞤵𞤺𞤮𞤤 𞤥𞤢𞤩𞥆𞤫 𞤬𞤫𞤤𞤲𞤺𞤮 𞤺𞤫𞤲𞤯𞤭 𞤀𞤬𞤪𞤭𞤳 𞤲𞤺𞤮𞤲 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫.


𞤑𞤮 𞤫 𞤲𞤣𞤫𞤪 𞤐𞤣𞤢𞤳𞤢𞤪 𞤫 𞤔𞤢𞤥𞤻𞤢𞥄𞤯𞤮 𞤤𞤫𞤴𞤯𞤫 𞤯𞤫 𞤩𞤫 𞤪𞤮𞤳𞥆𞤢𞥄 𞤯𞤫𞤲 𞤱𞤮𞤲𞤭. 𞤖𞤢𞤪𞤭 𞤬𞤢𞥄 𞤸𞤭𞤳𞥆𞤢 𞤅𞤫𞤲𞤫𞤺𞤢𞤤 𞤰𞤫𞤼𞥆𞤢𞥄𞤤𞤭 𞤲𞤺𞤮𞥅 𞤬𞤫𞤤𞤲𞤺𞤮 𞤺𞤭𞤤𞤢 𞤬𞤮𞥅𞤤𞤮𞤼𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤭 𞤃𞤭𞤧𞤪𞤢 (𞤉𞤶𞤭𞤨𞤼𞤵) 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥗. 𞤀𞤣𞤮 𞤸𞤭𞤳𞥆𞤢⹁ 𞤸𞤢𞤪𞤭 𞤩𞤫 𞤼𞤢𞤱𞤢𞥄𞤥𞤢 𞤳𞤢 𞤼𞤭𞤥𞥆𞤮𞥅𞤣𞤫 𞤤𞤢𞤦𞥆𞤭 𞤯𞤭𞤯𞤭⹁ 𞥒𞥐𞥐𞥒 𞤫 𞥒𞥐𞥑𞥙 𞤳𞤮𞤲𞤮 𞤩𞤫 𞤬𞤮𞥅𞤤𞤢𞥄.


𞤃𞤢𞤳𞤭 𞤅𞤢𞥄𞤤 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤤𞤫𞤴𞤣𞤭 𞤅𞤱𞤲𞤫𞤺𞤢𞤤 𞤲𞤣𞤭𞤲 𞤬𞤮𞤨 𞤲𞤮 𞤱𞤫𞤤𞤼𞤮𞤪𞤭 𞤨𞤮𞥅𞤤𞤺𞤢𞤤 𞤥𞤢𞤩𞥆𞤫⹁ 𞤥𞤢𞤲𞤼𞤮𞤪𞤭 𞤩𞤫. 𞤌 𞤱𞤢𞤷𞥆𞤭 𞤳𞤢𞤣𞤭 𞤀𞤤𞤭𞤱𞥆𞤵 𞤅𞤭𞥅𞤧𞤫⹁ 𞤫𞤤𞤼𞤮𞥅𞤱𞤮 𞤩𞤫 𞤮𞤲. 𞤃𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤽𞤢𞤲𞤢𞥄 𞤳𞤢𞤣𞤭 𞤨𞤭𞤪𞤢𞤱𞤮𞤤 𞤼𞤫𞤣𞥆𞤵𞤲𞤺𞤢𞤤.


𞤑𞤮 𞤥𞤮𞥅𞤩𞤮𞤲’𞤣𞤭𞤪𞤢𞤤 𞤥𞤢𞤱𞤲𞤺𞤢𞤤⹁ 𞤲𞤺𞤢𞤤 𞤴𞤫𞤪𞤵 𞤥𞤵𞤵𞤲 𞤥𞤫𞥅𞤯𞤢𞥄 𞤱𞤢𞤯𞤵𞤣𞤫 𞤅𞤫𞤲𞤫𞤺𞤢𞤤 𞤩𞤫 𞤶𞤢𞤩𞥆𞤮𞤪𞤢𞥄.
𞤍𞤵𞤥 𞤳𞤮 𞤸𞤢𞤲𞤳𞤭 𞤫 𞤀𞥄𞤩𞤵𞤲’𞤣𞤫 𞤻𞤢𞤤𞤲𞤣𞤫 𞥗 𞤕𞤮𞤤𞤼𞤮 𞤱𞤢𞤯𞤭 𞤫 𞤧𞤢𞤸𞤪𞤫 𞤱𞤭𞤫𞤼𞤫𞥅𞤲𞤣𞤫 𞤅𞤭𞤺𞤭𞤪𞤭 𞤸𞤭𞤳𞥆𞤮𞤲𞤪𞤣𞤫 𞤳𞤢 𞤬𞤵𞤯𞤲𞤢𞥄𞤲𞤺𞤫 𞤲𞤢𞤲𞤮 𞤘𞤭𞤲𞤫.


𞤜𞤭𞤴𞤫𞤦𞤢𞥄 𞤑𞤫𞤴𞤼𞤢 𞤬𞤫𞤤𞥆𞤭 𞤩𞤭𞤯𞥆𞤮 𞤥𞤵𞤵𞤲 𞤥𞤮 𞤣𞤵𞥅𞤩𞤭 𞤧𞤢𞤨𞥆𞤮 𞤫 𞤧𞤫𞥅𞤯𞤢 𞤬𞤭𞥅 𞤮𞤥𞤮 𞤧𞤭𞤳𞥆𞤭 𞤮𞤲 𞤲𞤮 𞤱𞤵𞤶𞥆𞤭 𞤥𞤮 𞤺𞤵𞤤𞤵𞥅𞤶𞤫 𞤼𞤫𞥅𞤥𞤫𞤯𞥆𞤫 𞤶𞤮𞤱𞤭 (𞥕𞥐𞥐 𞥐𞥐𞥐) 𞤬𞤢𞤪𞤢𞤲 𞤘𞤭𞤲𞤫.


𞤆𞤢𞤴𞤳𞤵𞤲 𞤳𞤵𞤲 𞤲𞤮 𞤱𞤮𞥅𞤱𞤭 𞤱𞤵𞤶𞥆𞤵𞤣𞤫. 𞤖𞤢𞤲𞤳𞤭 𞤲𞤮𞤲⹁ 𞤲𞤣𞤫 𞤦𞤫𞤲 𞤥𞤢𞤳𞥆𞤵𞤲⹁ 𞤜𞤭𞤴𞤫𞤦𞤢𞥄 𞤑𞤫𞤴𞤼𞤢 𞤸𞤢𞤼𞥆𞤭𞤲𞤮𞥅 𞤳𞤢𞤤𞤭𞤧𞤭𞥅𞤶𞤭 𞤥𞤵𞥅𞤯𞤵𞤲 𞤯𞤭𞤲⹁ 𞤮 𞤧𞤮𞤺𞤭𞤼𞤭𞥅 𞤨𞤢𞤴𞤳𞤵𞤲 𞤳𞤵𞤲 𞤳𞤭𞤧𞤢𞤲. 𞤌 𞤲𞤮𞤣𞥆𞤭 𞤳𞤵𞤲⹁ 𞤮 𞤤𞤢𞤲𞤣𞤭𞥅 𞤳𞤵𞤲 𞤧𞤭 𞤼𞤢𞤱𞤭𞥅 𞤳𞤮 𞤳𞤢𞤲𞤳𞤵𞤲 𞤱𞤵𞤶𞥆𞤭𞥅 𞤯𞤭𞥅 𞤲𞤦𞤵𞥅𞤯𞤭. 𞤆𞤢𞤴𞤳𞤵𞤲 𞤳𞤵𞤲 𞤱𞤭𞤭 𞤱𞤮𞤲𞤢𞥄 𞤳𞤢𞤻𞤵𞤲.


𞤍𞤮𞤲 𞤫 𞤯𞤮𞤲⹁ 𞤥𞤢𞤱𞤯𞤮 𞤮𞤲 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤣𞤫 𞤫 𞤥𞤢𞤳𞥆𞤵𞤲. 𞤑𞤵𞤲 𞤴𞤢𞤲𞤭 𞤯𞤮𞤲.


𞤐𞤣𞤫𞤲⹁ 𞤥𞤢𞤱𞤯𞤮 𞤮𞤲 𞤴𞤢𞤸𞤭 𞤳𞤢 𞤤𞤢𞥄𞤥𞤵 𞤱𞤭𞤭 𞤮 𞤱𞤢𞤪𞤭 𞤩𞤭𞤯𞥆𞤮 𞤥𞤢𞤳𞥆𞤮 𞤬𞤭𞥅 𞤮𞤲 𞤲𞤮 𞤱𞤵𞤶𞥆𞤭 𞤥𞤮. 𞤆𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤲𞤢𞤲𞤺𞤭 𞤥𞤮 𞤧𞤮𞤳𞤭. 𞤔𞤮𞥅𞤲𞤭 𞤮𞤥𞤮 𞤸𞤢𞤦𞥆𞤭𞥅 𞤻𞤢𞥄𞤱𞤫𞥅𞤣𞤫 𞤳𞤢 𞤣𞤵𞤥𞤦𞤵𞤺𞤢𞤤 𞤥𞤢𞤱𞤲𞤺𞤢𞤤 𞤅𞤭𞤺𞤭𞤪𞤭.
𞤄𞤢𞤯𞤼𞤢𞤲𞤫 𞤨𞤮𞥅𞤤𞤺𞤢𞤤 𞤅𞤫𞤲𞤫𞤺𞤢𞤤 𞤲𞤺𞤢𞤤 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞥅𞤤𞥆𞤫𞤪𞤫 𞤘𞤫𞤲𞤯𞤭 𞤀𞤬𞤪𞤭𞤳⹁ 𞤶𞤢𞤩𞥆𞤮 𞤥𞤮𞥅𞤤𞤢𞤲𞤢𞥄𞤲𞤺𞤮 𞤱𞤢𞤯𞤵𞤲𞤮 𞤐𞤣𞤢𞤳𞤢𞤪. 𞤖𞤴 𞤃𞤢𞤳𞤭 𞤅𞤢𞥄𞤤⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲⹁ 𞤪𞤢𞤩𞥆𞤭𞤲𞤯𞤭𞤲𞤭 𞤶𞤢𞤸𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤉𞤷𞤮𞤨𞤭𞥅⹁ 𞤮 𞤪𞤵𞤼𞥆𞤭𞥅 𞤅𞤫𞤲𞤫𞤺𞤢𞤤 𞤬𞤭𞥅 𞤴𞤮 𞤮 𞤼𞤢𞤱𞤫 𞤮 𞤶𞤢𞤩𞥆𞤮𞤼𞤮𞥅𞤩𞤫 𞤐𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤩𞤫𞤲.
𞤐𞤺𞤮𞥅 𞤶𞤢𞤩𞥆𞤮 𞤥𞤢𞤱𞤲𞤺𞤮 𞤳𞤮 𞤸𞤢𞤲𞤳𞤭 𞤫 𞤢𞥄𞤩𞤵𞤲’𞤣𞤫⹁ 𞥗 𞤕𞤮𞤤𞤼𞤮 𞤱𞤢𞤯𞤭. 𞤘𞤮𞤤𞥆𞤮𞥅𞤩𞤫 𞤫 𞤶𞤢𞤲𞤺𞤮𞥅𞤩𞤫 𞤬𞤮𞤨 𞤲𞤫𞤱𞤭𞤲𞤢𞤲𞤢𞤲𞤮 𞤼𞤵𞤤𞤼𞤵𞤺𞤮𞤤 𞤺𞤮𞤤𞥆𞤫 𞤫 𞤶𞤢𞤲𞤺𞤣𞤫  𞤸𞤢𞤲𞤳𞤭.  𞤒𞤭𞤥𞤩𞤫 𞤯𞤵𞥅𞤯𞤭𞥅 𞤫 𞤤𞤢𞥄𞤱𞤭𞥅 𞤯𞤭𞤲 𞤸𞤢𞥄 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤥𞤢𞤧𞤭𞥅𞤦𞤮𞥅𞤶𞤭 𞤯𞤵𞥅𞤯𞤵𞤯𞤭.
𞤉 𞤐𞤣𞤫𞤪 𞤐𞤁𞤢𞤳𞤢𞤪 𞤼𞤵𞤲 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤼𞤫𞥅𞤥𞤫𞤣𞤫𞤪𞤮 𞤦𞤢𞤪𞤥𞤭⹁ 𞤺𞤮𞥅𞤼𞤮 𞤥𞤢𞥄𞤴𞤭. 𞤏𞤫𞤪𞤤𞤢𞥄𞤶𞤫 𞤼𞤢𞤨𞥆𞤭 𞤴𞤮𞤺𞤢𞥄𞤩𞤫. 𞤏𞤮𞥅𞤼𞤩𞤫⹁ 𞤳𞤮 𞤲𞤺𞤵𞤤𞤫𞥅𞤲𞤣𞤭 𞤫 𞤯𞤮𞤲𞤳𞤢 𞤤𞤭𞤩𞤭 𞤩𞤫.
𞤃𞤢𞥄𞤼𞤢𞤲⹁ 𞤫 𞤲𞤣𞤫𞤪 𞤊𞤵𞥅𞤼𞤢𞥄𞤪𞤭 𞤲𞤣𞤭𞤲⹁ 𞤧𞤵𞤳𞤢 𞤺𞤮𞤼𞤮 𞤥𞤢𞥄𞤴𞤭⹁ 𞤩𞤵𞤪𞤭 𞤴𞤭𞤥𞤩𞤫 𞤧𞤢𞤨𞥆𞤮 𞤦𞤢𞤪𞤥𞤭 𞤲𞤣𞤫 𞤱𞤫𞤪𞤤𞤢𞤱𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤱𞤢𞤴𞤤𞤭𞤼𞤭𞤲𞤮𞥅.
𞤖𞤢𞤪𞤭 𞤴𞤫𞤪𞤵 𞤲𞤺𞤮𞥅 𞤶𞤢𞤩𞥆𞤮 𞤥𞤢𞥄𞤲𞤣𞤢𞥄𞤳𞤢 𞤲𞤮 𞤱𞤢𞤯𞤭 𞤲𞤣𞤫𞤪 𞤅𞤫𞤲𞤫𞤺𞤢𞤤.

𞤑𞤮 𞤻𞤢𞤤𞤲𞤣𞤫 𞤺𞤮𞥅 𞤲𞤵𞤲⹁ 𞤧𞤵𞤳𞤢 𞤲𞤮 𞤴𞤢𞤸𞤢 𞤫 𞤤𞤢𞥄𞤱𞤮𞤤⹁ 𞤮 𞤬𞤮𞤼𞥆𞤭 𞤫 𞤥𞤢𞤱𞤯𞤮. 𞤌 𞤸𞤭𞤱𞤪𞤭𞥅 𞤥𞤢𞤱𞤯𞤮 𞤮𞤲 𞤸𞤢𞥄 𞤥𞤮𞤰𞥆𞤭. 𞤌 𞤤𞤢𞤲𞤣𞤭𞥅 𞤥𞤢𞤱𞤯𞤮 𞤮𞤲 𞤧𞤭 𞤮𞤲 𞤢𞤲𞤣𞤭𞤼𞤭𞥅 𞤥𞤮.  𞤃𞤢𞤱𞤯𞤮 𞤮𞤲 𞤱𞤭𞤭 𞤢𞤲𞤣𞤭𞤼𞤢𞥄𞤤𞤭 𞤮𞥅 𞤧𞤵𞤳𞤢.
𞤅𞤵𞤳𞤢 𞤮𞤲 𞤱𞤭𞤭: “𞤖𞤢𞤪𞤭 𞤳𞤮 𞤥𞤭 𞤶𞤢𞤲𞤺𞤢𞤲𞤢𞥄𞤳𞤵𞥅𞤶𞤮 (𞤨𞤵𞤳𞤢𞤪𞤢𞥄𞤶𞤮) 𞤥𞤮𞤮𞤲”. 𞤲𞤣𞤫𞤲 𞤥𞤢𞤱𞤯𞤮 𞤮 𞤤𞤢𞤲𞤣𞤭𞥅 𞤧𞤵𞤳𞤢 𞤺𞤮𞤤𞥆𞤫 𞤥𞤢𞤳𞥆𞤮 𞤶𞤮𞥅𞤲𞤭.
𞤅𞤵𞤳𞤢 𞤮𞤲 𞤱𞤭𞤭: “𞤔𞤮𞥅𞤲𞤭 𞤳𞤮 𞤥𞤭 𞤶𞤢𞤲𞤺𞤲𞤮𞥅𞤱𞤮”
“𞤏𞤢𞤲𞤮 𞤲𞤮 𞤥𞤭 𞤱𞤮𞤲𞤭𞤪𞤲𞤮𞥅 𞤲𞤮𞤲 𞤶𞤢𞤺𞤲𞤮𞥅𞤱𞤮؟” 𞤃𞤢𞤱𞤯𞤮 𞤮𞤲 𞤤𞤢𞤲𞤣𞤭𞥅.
𞤅𞤵𞤳𞤢 𞤮𞤲 𞤱𞤭𞤭: “𞤉𞤴𞥆𞤮! 𞤏𞤵𞤪𞤭𞤲 𞤳𞤮 𞤮𞤲𞤮𞤲 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤥𞤭 𞤱𞤮𞤲𞤭 𞤶𞤢𞤲𞤺𞤭𞤲𞤮𞥅𞤱𞤮.”
“𞤉𞤥𞤦𞤢 𞤍𞤵𞤥 𞤥𞤮𞤰𞥆𞤭𞥅 𞤲𞤫𞥅. 𞤸𞤮𞤤 𞤲𞤮 𞤥𞤭 𞤱𞤮𞤲𞤭𞤪𞤭 𞤧𞤢𞤦𞤵 𞤢 𞤱𞤮𞤲𞤵𞤣𞤫 𞤶𞤢𞤲𞤺𞤲𞤮𞥅𞤱𞤮؟” 𞤃𞤢𞤱𞤯𞤮 𞤮𞤲 𞤤𞤢𞤲𞤣𞤭𞥅.
𞤐𞤣𞤫𞤲⹁ 𞤧𞤵𞤳𞤢 𞤮𞤲 𞤬𞤭𞤤𞥆𞤭𞥅 𞤲𞤺𞤮𞤤 𞤨𞤫𞤰𞥆𞤮𞤤 𞤯𞤮𞤮:
“𞤙𞤢𞤤𞤲𞤣𞤫 𞤺𞤮𞥅𞤪𞤫⹁ 𞤺𞤮𞤪𞤫𞥅𞤶𞤮 𞤢𞤲⹁ 𞤱𞤫𞤤𞤣𞤭𞥅𞤯𞤮 𞤢𞤲 𞤥𞤮 𞤥𞤭 𞤶𞤢𞤲𞤺𞤭𞤣𞤢𞤴𞤲𞤮𞥅⹁ 𞤢𞤣𞥆𞤮𞤪𞤲𞤮 𞤥𞤵𞤤𞥆𞤮 𞤥𞤢𞤤𞥆𞤢 𞤶𞤢𞤱𞤮 𞤳𞤢𞥄𞤤𞤭𞤧𞤭 𞤸𞤫𞤧𞤮⹁ 𞤤𞤢𞤦𞤢𞥄𞤲𞤺𞤮 𞤳𞤢 𞤣𞤵𞤯𞤢𞤤. 𞤐𞤺𞤮𞥅 𞤶𞤢𞤱𞤮 𞤱𞤫𞤤𞤭 𞤤𞤢𞤥 𞤬𞤮𞤼𞤢 𞤸𞤢𞥄 𞤥𞤭 𞤬𞤢𞥄𞤤𞤢𞤲𞤢𞥄 𞤲𞤺𞤮 𞤸𞤮𞥅𞤪𞤫 𞤢𞤥.  𞤐𞤣𞤫 𞤺𞤮𞤪𞤫𞥅 𞤢𞤥 𞤱𞤫𞤤𞤧𞤭𞤲’𞤣𞤭𞤲𞤮𞥅⹁ 𞤥𞤭 𞤲𞤢𞥄𞤣𞤭 𞤶𞤵𞤲𞤺𞤮 𞤢𞤥 𞤲𞤺𞤮𞤲 𞤳𞤢 𞤺𞤭𞥅𞤦𞤢 𞤥𞤢𞤳𞥆𞤮⹁ 𞤥𞤭 𞤱𞤵𞤶𞥆𞤭 𞤶𞤢𞤱𞤮 𞤲𞤺𞤮𞤲.
𞤇𞤢𞥄𞤴𞤼𞤭 𞤲𞤫𞥅𞤩𞤼𞤭𞥅 𞤧𞤫𞥅𞤯𞤢⹁ 𞤮 𞤸𞤢𞤼𞥆𞤭𞤳𞤫 𞤶𞤢𞤱𞤮 𞤲𞤺𞤮𞤲. 𞤌 𞤯𞤢𞤩𞥆𞤭𞤼𞤭 𞤲𞤺𞤮 𞤲𞤮𞤳𞥆𞤵 𞤳𞤢𞤤𞤢⹁ 𞤳𞤮𞤲𞤮 𞤮 𞤴𞤭𞤢𞥄𞤤𞤭 𞤲𞤺𞤮. 𞤐𞤣𞤫𞤲⹁ 𞤮 𞤴𞤢𞤸𞤭 𞤮 𞤱𞤵𞤤𞥆𞤭𞤼𞤭𞥅 𞤳𞤢 𞤶𞤢𞤲𞤺𞤲𞤮𞥅𞤱𞤮 𞤮𞤲. 𞤖𞤢𞤪𞤭 𞤳𞤮 𞤮𞤲𞤮𞤲 𞤱𞤮𞤲𞤵𞤲𞤮𞥅 𞤮𞤲 𞤶𞤢𞤲𞤺𞤭𞤲𞤮𞥅𞤱𞤮.
𞤇𞤢𞥄𞤴𞤼𞤭 𞤮 𞤴𞤫𞥅𞤼𞤭𞤳𞤫 𞤮𞤲⹁ 𞤬𞤫𞤱𞤼𞤵𞤯𞤮𞤲 𞤥𞤫𞤲⹁ 𞤱𞤭𞤵 𞤯𞤮𞤲: “𞤥𞤵𞤤𞥆𞤮 𞤮𞥅 𞤶𞤢𞤲𞤺𞤢𞤲𞤢𞥄𞤳𞤵𞥅𞤶𞤮 𞤯𞤭𞤥𞥆𞤮𞥅𞤶𞤮 𞤥𞤮𞥅𞤯𞤮𞤲 𞤲𞤮 𞤥𞤢𞤶𞥆𞤭⹁ 𞤳𞤢𞤤𞤢 𞤰𞤫𞤼𞥆𞤵𞤯𞤮 𞤲𞤺𞤮⹁ 𞤲𞤮 𞤼𞤮𞤪𞤢𞥄 𞤶𞤮𞤺𞤲𞤵𞤼𞤵𞤺𞤮𞤤 𞤥𞤮 𞤲𞤺𞤮.
𞤃𞤭 𞤧𞤢𞤤𞤭𞥅 𞤶𞤮𞤺𞤲𞤵𞤼𞤵𞤣𞤫 𞤲𞤺𞤮 𞤸𞤢𞤳𞥆𞤫𞤪𞤫𞤲 𞤥𞤭𞤯𞤮 𞤴𞤭𞤯𞤭 𞤲𞤺𞤮. 
𞤇𞤢𞤴 𞤲𞤫𞥅𞤩𞤼𞤭𞥅 𞤧𞤫𞥅𞤯𞤢 𞤱𞤢𞤭 𞤱𞤢 𞤧𞤭 𞤬𞤭𞥅 𞤶𞤢𞤱𞤮 𞤲𞤺𞤮𞤲 𞤴𞤫𞤶𞥆𞤭𞤼𞤢𞥄𞤥𞤢⹁ 𞤴𞤢𞤸𞤵𞤯𞤮𞤲⹁ 𞤧𞤮𞤳𞤵𞤯𞤮𞤲 𞤦𞤢𞥄𞤬𞤢𞤤 𞤲𞤺𞤢𞤤. 𞤐𞤣𞤫𞤲⹁ 𞤱𞤭𞤵𞤯𞤮𞤲 𞤴𞤮 𞤥𞤫𞤲 𞤬𞤮𞤱 𞤴𞤮 𞤥𞤫𞤲 𞤭𞤥𞥆𞤮⹁ 𞤥𞤫𞤲 𞤣𞤢𞤪𞤮𞥅⹁ 𞤥𞤫𞤲 𞤱𞤢𞤯𞤢 𞤳𞤵𞤪𞤵𞤲𞤱𞤮𞤤 𞤬𞤭𞥅 𞤲𞤮 𞤱𞤭𞤯𞤮𞤪𞤮𞤯𞤮𞤲 𞤶𞤭𞥅𞤦𞤢𞥄𞤶𞤭 𞤢𞤥𞤫𞤲 𞤯𞤭𞤲 𞤫 𞤧𞤢𞤧𞤢𞥄𞤶𞤭 𞤢𞤥𞤫𞤲 𞤯𞤭𞤲. 𞤑𞤮𞤲𞤮 𞤫 𞤸𞤮𞥅𞤪𞤫 𞤯𞤵𞤥⹁ 𞤱𞤭𞤵𞤯𞤮𞤲 𞤴𞤮 𞤥𞤫𞤲 𞤮𞤥𞤦𞤵 𞤺𞤭𞤼𞤫 𞤢𞤥𞤫𞤲 𞤯𞤫𞤲.
𞤃𞤫𞤲 𞤱𞤢𞤯𞤭 𞤲𞤮 𞤱𞤭𞤭𞤪𞤢𞤲𞤯𞤮𞤲 𞤥𞤫𞤲 𞤲𞤮𞤲. 𞤂𞤭𞤻𞤵𞤯𞤮𞤲 𞤺𞤭𞤤𞤢 𞤺𞤭𞥅𞤦𞤢 𞤸𞤫𞤩𞤭 𞤺𞤭𞥅𞤦𞤢 𞤸𞤢𞥄 𞤸𞤫𞤱𞤼𞤵𞤯𞤮𞤲 𞤫 𞤺𞤭𞥅𞤦𞤢 𞤢𞤲 𞤲𞤦𞤢𞤲⹁ 𞤼𞤢𞤱𞤵𞤯𞤮𞤲 𞤶𞤢𞤳𞤢 𞤳𞤮 𞤥𞤭𞤲 𞤰𞤫𞤼𞥆𞤭 𞤥𞤵𞤤𞥆𞤮 𞤲𞤺𞤮𞤲. 𞤒𞤢𞤤𞤼𞤭𞤲𞤯𞤮𞤲 𞤲𞤺𞤮 𞤳𞤮𞤲𞤮 𞤮𞤲 𞤸𞤢𞥄𞤤𞤢𞥄𞤤𞤭 𞤸𞤢𞤴 𞤸𞤵𞥅𞤲𞤣𞤫. 𞤔𞤮𞤳𞥆𞤵𞤯𞤮𞤲 𞤫 𞤤𞤭𞤻𞤵𞤺𞤮𞤤 𞤺𞤭𞥅𞤦𞤢𞥄𞤶𞤭 𞤶𞤢𞤲𞤺𞤮𞥅𞤩𞤫 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤱𞤢 𞤧𞤭 𞤮 𞤴𞤭𞤢𞥄𞤤𞤭 𞤲𞤺𞤮 𞤼𞤢𞤸𞤮⹁ 𞤸𞤢𞥄 𞤸𞤵𞥅𞤩𞤵𞤼𞤵𞤯𞤮𞤲 𞤳𞤵𞤪𞤵𞤲𞤱𞤮𞤤 𞤲𞤺𞤮𞤤. 𞤈𞤫𞤬𞤼𞤭 𞤳𞤢𞤣𞤭⹁ 𞤱𞤭𞤯𞤭𞤯𞤮𞤲 𞤲𞤣𞤫𞤪 𞤧𞤢𞤧𞤢𞥄𞤶𞤭 𞤢𞤥𞤫𞤲 𞤯𞤭𞤲 𞤬𞤮𞤱. 
𞤇𞤢𞥄𞤴𞤼𞤭 𞤮𞤲 𞤺𞤢𞤴𞤲𞤭𞥅⹁ 𞤱𞤭𞤵𞤯𞤮𞤲 𞤴𞤮 𞤥𞤫𞤲 𞤵𞤣𞥆𞤭𞤼𞤵 𞤺𞤭𞤼𞤫 𞤢𞤥𞤫𞤲 𞤯𞤫𞤲⹁ 𞤮𞤲 𞤴𞤭𞥅𞤼𞤭𞥅 𞤶𞤢𞤱𞤮 𞤲𞤺𞤮𞤲. 𞤑𞤮𞤲𞤮 𞤮𞤲 𞤸𞤢𞥄𞤤𞤢𞥄𞤤𞤭 𞤳𞤮 𞤫 𞤺𞤭𞥅𞤦𞤢 𞤸𞤮𞤥𞤦𞤮 𞤫 𞤢𞤥𞤫𞤲 𞤴𞤭𞤵𞤯𞤮𞤲 𞤲𞤺𞤮. 𞤌𞤲 𞤱𞤭𞤪𞤼𞤢𞥄𞤤𞤭 𞤤𞤢𞤲⹁  𞤸𞤢𞤴 𞤮𞤲 𞤲𞤮𞤣𞥆𞤢𞥄𞤤𞤭 𞤤𞤢𞤲 𞤫 𞤧𞤫𞤪𞤢⹁ 𞤻𞤢𞥄𞤯𞤢𞤲𞤯𞤮𞤲 𞤤𞤢𞤲 𞤥𞤢𞤤𞥆𞤢 𞤬𞤫𞤤𞤮𞤲 𞤤𞤢𞤲. 𞤖𞤢𞤴 𞤬𞤵𞤧 𞤮𞤲 𞤸𞤢𞥄𞤤𞤢𞥄𞤤𞤭. 
𞤐𞤣𞤫𞤲 𞤻𞤢𞤤𞤲𞤣𞤫⹁ 𞤮𞤲 𞤧𞤵𞤪𞥆𞤭𞥅 𞤤𞤢𞤲⹁ 𞤮𞤲 𞤣𞤢𞤲𞤣𞤭𞥅 𞤤𞤢𞤲 𞤸𞤫𞤪𞤧𞤢 𞤱𞤭𞤪𞤼𞤫𞥅𞤣𞤫.
𞤑𞤮 𞤺𞤭𞤤𞤢 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤥𞤭 𞤬𞤭𞤩𞤭 𞤱𞤮𞤲𞤣𞤫𞤥𞤢 𞤥𞤭 𞤱𞤵𞤶𞥆𞤭𞤼𞤢𞤼𞤢𞥄 𞤨𞤮𞥅𞤥𞤢𞥄. 𞤃𞤭 𞤬𞤭𞤩𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤥𞤭 𞤱𞤢𞤯𞤭𞤼𞤢𞤼𞤢𞥄 𞤳𞤮 𞤦𞤮𞤲𞤭 𞤦𞤭𞤲𞥆𞤢𞤥𞤢 𞤥𞤭𞤯𞤮 𞤱𞤵𞥅𞤪𞤭. 𞤊𞤭𞥅 𞤳𞤢𞤤𞤢 𞤮𞤲 𞤻𞤢𞥄𞤯𞤢𞤲𞤢𞥄𞤤𞤭 𞤤𞤢𞤲⹁ 𞤮𞤲 𞤧𞤮𞤲𞤳𞤢𞤲𞤢𞥄𞤤𞤭 𞤤𞤢𞤲⹁ 𞤮𞤲 𞤨𞤮𞥅𞤯𞤢𞥄𞤤𞤭 𞤤𞤢𞤲 𞤫 𞤧𞤫𞤪𞤢 𞤱𞤢𞥄𞤶𞤭𞤯𞤮𞤲 𞤤𞤢𞤲⹁ 𞤳𞤢𞤣𞤭 𞤮𞤲 𞤸𞤢𞥄𞤤𞤭𞤲𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤬𞤭𞥅 𞤥𞤵𞥅𞤯𞤵𞤲⹁ 𞤸𞤢𞤪𞤭 𞤥𞤭 𞤲𞤢𞤲𞤭𞥅 𞤱𞤢𞥄𞤶𞤵 𞤥𞤮𞥅𞤯𞤮𞤲 𞤲𞤺𞤵𞤲 𞤬𞤮𞤼𞤢.
𞤃𞤭 𞤶𞤢𞤲𞤺𞤭 𞤫 𞤥𞤮𞥅𞤯𞤮𞤲 𞤸𞤮𞤤 𞤲𞤮 𞤶𞤢𞤲𞤺𞤭𞤲𞤮𞥅𞤱𞤮 𞤸𞤢𞥄𞤲𞤭 𞤲𞤫𞤭𞤪𞤣𞤫 𞤶𞤢𞤲𞤺𞤮𞥅𞤩𞤫. 𞤔𞤢𞤳𞤢 𞤲𞤮 𞤱𞤮𞥅𞤣𞤭 𞤳𞤮 𞤩𞤵𞤪𞤭 𞤨𞤭𞤺𞥆𞤢𞤤 𞤫 𞤸𞤮𞤴𞤪𞤫. 
𞤌𞤲 𞤢𞤲𞤣𞤭𞤼𞤭𞥅 𞤲𞤣𞤫𞤲 𞤻𞤢𞤤𞤲𞤣𞤫 𞤕𞤫𞤪𞤲𞤮𞥅𞤩𞤫؟” 𞤅𞤵𞤳𞤢 𞤤𞤲 𞤤𞤢𞤲𞤣𞤭𞥅.
𞤃𞤢𞤱𞤯𞤮 𞤮𞤲 𞤱𞤭𞤭: “𞤃𞤭 𞤢𞤲𞤣𞤭𞤼𞤭𞥅 𞤻𞤢𞤤𞤲𞤣𞤫 𞤲𞤺𞤮𞤲 𞤶𞤢𞤱𞤮 𞤱𞤵𞤶𞥆𞤢𞤲𞤮𞥅. 𞤃𞤭𞤯𞤮 𞤥𞤢𞥄𞤲𞤣𞤭𞤼𞤭𞥅 𞤳𞤢𞤣𞤭 𞤲𞤣𞤫 𞤥𞤭 𞤱𞤭𞤯𞤭𞤲𞤮𞥅 𞤫 𞤺𞤭𞥅𞤦𞤢𞥄𞤶𞤭 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤩𞤫𞤲 𞤬𞤮𞤱. 𞤑𞤮 𞤱𞤢𞤯𞤭 𞤲𞤮𞤲 𞤥𞤭 𞤢𞤲𞤣𞤭𞤼𞤢𞥄𞤤𞤭 𞤥𞤢⹁ 𞤸𞤢𞤪𞤭 𞤥𞤭𞤲 𞤳𞤢𞤣𞤭 𞤥𞤭𞤯𞤮 𞤮𞤥𞤦𞤵𞤲𞤮𞥅 𞤺𞤭𞤼𞤫 𞤢𞤲 𞤯𞤫𞤲 𞤬𞤫𞤱𞤲𞤣𞤮 𞤥𞤭 𞤯𞤢𞤩𞥆𞤭𞤼𞤢𞤴𞤲𞤮𞥅 𞤥𞤵𞤤𞥆𞤮 𞤲𞤺𞤮𞤲 𞤫 𞤲𞤣𞤫𞤪 𞤺𞤭𞥅𞤦𞤢𞥄𞤶𞤭 𞤥𞤮𞤲 𞤯𞤭𞤲.”
𞤅𞤮 𞤼𞤢𞤱𞤭𞥅 𞤢 𞤱𞤢𞥄𞤱𞤢𞤼𞤢𞥄 𞤲𞤫𞤵𞤣𞤫 𞤲𞤫𞤯𞥆𞤮 𞤸𞤢𞤪𞤢 𞤢 𞤱𞤭𞤪𞤼𞤢𞥄𞤤𞤭 𞤥𞤮⹁ 𞤸𞤢𞤪𞤢 𞤸𞤵𞥅𞤱𞤼𞤮𞤪𞤢𞥄𞤤𞤭 𞤨𞤭𞤺𞥆𞤢𞤤 𞤫 𞤸𞤮𞤴𞤪𞤫⹁ 𞤴𞤮 𞤢 𞤢𞤲𞤣𞤵 𞤢 𞤼𞤭𞤥𞥆𞤢𞥄𞤤𞤭 𞤷𞤫𞤪𞤲𞤮𞥅𞤶𞤮 𞤼𞤢𞤸𞤮.
𞤃𞤮 𞤶𞤢𞤲𞤺𞤭𞥅⹁ 𞤴𞤮 𞤧𞤢𞥄𞤳𞤵𞤼𞤵 𞤱𞤮𞤼𞤢 𞤮 𞤱𞤵𞤣𞥆𞤭𞤪!
𞤑𞤮 𞤸𞤫𞤷𞥆𞤭 𞤸𞤢𞤲𞤳𞤭⹁ 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤱 𞥕 𞤕𞤮𞤤𞤼𞤮 𞥒𞥐𞥒𞥒⹁ 𞤯𞤵𞤥 𞤱𞤢𞤯𞤭. 
𞤊𞤢𞥄𞤼𞤵𞤥𞤢𞤼𞤢 𞤄𞤢𞤪𞤭⹁ 𞤧𞤵𞤣𞥆𞤭𞥅𞤯𞤮 𞤥𞤮 𞤣𞤵𞥅𞤩𞤭 𞥒𞥙 𞤥𞤵𞥅𞤧𞤢𞤲𞤮⹁ 𞤸𞤮 𞤴𞤢𞤸𞤭𞥅 𞤫 𞤧𞤢𞤬𞤪𞤮𞤪𞤣𞤵 𞤱𞤮𞤲𞤣𞤵 𞤑𞤮𞥅𞤴𞤢𞥄 𞤳𞤢 𞤧𞤫𞤪𞤢𞥄𞤪𞤭 𞤑𞤮𞤲𞤢𞥄𞤳𞤭𞤪𞤭. 𞤉 𞤬𞤭𞤤𞥆𞤢𞤴𞤫𞥅 𞤮𞥅 𞤣𞤫𞤦𞥆𞤮⹁ 𞤸𞤮 𞤢𞤪𞤵 𞤳𞤢 𞤧𞤢𞤬𞤪𞤮𞤪𞤣𞤵⹁ 𞤧𞤢𞤬𞤪𞤮𞥅𞤸𞤮 𞤥𞤮 𞤸𞤮 𞤼𞤢𞤱𞤭 𞤮𞤲 𞤯𞤮𞤲 𞤸𞤢𞤴 𞤲𞤣𞤢𞥄𞤪𞤢𞥄𞤤𞤭 𞤥𞤮⹁ 𞤱𞤭𞤭 𞤥𞤮 𞤴𞤮 𞤸𞤮 𞤴𞤢𞤸𞤵 𞤳𞤢 𞤧𞤢𞥄𞤪𞤫 𞤑𞤮𞥅𞤴𞤢𞥄 𞤸𞤮 𞤤𞤢𞤧𞤭𞤲’𞤣𞤫𞥅 𞤲𞤺𞤢𞤥 𞤲𞤣𞤢𞥄𞤪𞤵𞤺𞤮𞤤 𞤸𞤮𞤤 𞤱𞤮𞤲𞤭 𞤻𞤢𞤱𞤵 𞤲𞤺𞤵 𞤸𞤮 𞤱𞤮𞤲𞤣𞤭 𞤫 𞤥𞤵𞤵𞤲. 𞤑𞤮 𞤮𞤲𞤼𞤵𞤥𞤢 𞤸𞤮 𞤴𞤢𞤤𞤼𞤭 𞤳𞤢 𞤧𞤢𞤬𞤪𞤮𞤪𞤮𞤣𞤫 𞤳𞤮𞤲𞤮 𞤸𞤢𞤪𞤭 𞤸𞤮 𞤶𞤮𞤺𞤢𞥄𞤳𞤭 𞤧𞤮 𞤱𞤮𞤲𞤢𞥄 𞤺𞤵𞤤𞤵𞥅𞤶𞤫 𞤧𞤢𞤨𞥆𞤮 (𞥑𞥐 𞥐𞥐𞥐). 𞤐𞤣𞤫 𞤸𞤮 𞤰𞤢𞤱𞤢𞤴𞤲𞤮𞥅 𞤮 𞤨𞤵𞤼𞥆𞤢𞤤𞤭𞥅𞤪𞤵 (𞤥𞤮𞤼𞤮𞥅𞤪𞤵) 𞤽𞤢𞤼𞤢 𞤳𞤢𞤲 𞤬𞤭𞤯𞤭 𞤥𞤮⹁ 𞤸𞤮 𞤥𞤵𞥅𞤧𞤢𞥄 𞤬𞤮𞤼𞤢. 𞤐𞤣𞤫𞤲⹁ 𞤪𞤫𞤱𞤩𞤫 𞤢𞤪𞤭 𞤸𞤵𞥅𞤩𞤭𞤼𞤭 𞤥𞤮⹁ 𞤩𞤫 𞤧𞤵𞥅𞤣𞥆𞤭 𞤥𞤮. 𞤖𞤮 𞤶𞤭𞤦𞤭𞤲𞤭 𞤦𞤮𞥅𞤦𞤮 𞤶𞤭𞤱𞤮.
𞤑𞤮 𞤸𞤫𞤩𞤭 𞤳𞤮𞤲 𞤸𞤮𞥅 𞤣𞤫𞤦𞥆𞤮 𞤼𞤭𞤳𞥆𞤭𞤲𞤭 𞤪𞤫𞤱𞤩𞤫 𞤩𞤫𞤲 𞤬𞤮𞤼𞤢 𞤬𞤢𞥄 𞤩𞤫 𞤥𞤵𞤪𞤼𞤢𞤲𞤭 𞤧𞤢𞤬𞤪𞤮𞥅𞤩𞤫 𞤩𞤫𞤲. 𞤇𞤫 𞤱𞤭𞤭 𞤩𞤫𞤲 𞤧𞤵𞤼𞥆𞤭𞥅 𞤱𞤢𞤯𞤣𞤫 𞤯𞤵𞤥. 𞤉𞤩𞤫 𞤸𞤢𞥄𞤲𞤢𞥄 𞤣𞤮𞤲𞤳𞤭𞤲𞤢𞤲𞤫𞥅𞤣𞤫.
𞤖𞤢𞤶𞥆𞤢 𞤁𞤢𞤤𞤮𞤦𞤢 𞤃𞤢𞥄𞤪𞤢⹁ 𞤖𞤮𞥅𞤪𞤫𞥅𞤶𞤮 𞤧𞤢𞤬𞤪𞤮𞤪𞤣𞤵𞤲 𞤲𞤣𞤵𞤲 𞤱𞤭𞤭 𞤱𞤮𞤲𞤣𞤫𞤥𞤢  𞤸𞤮 𞤢𞤲𞤣𞤢𞥄𞤲𞤮 𞤊𞤢𞥄𞤼𞤵𞤥𞤢𞤼𞤢 𞤳𞤮 𞤬𞤫𞤱𞤲𞤣𞤭𞤲𞤮𞥅𞤯𞤮 𞤬𞤭𞤪𞤼𞤢𞤺𞤮𞤤. 𞤑𞤮 𞤯𞤵𞤥 𞤱𞤢𞤯𞤭 𞤧𞤮 𞤸𞤮 𞤱𞤭𞤭 𞤥𞤮 𞤴𞤮 𞤸𞤮 𞤴𞤢𞤸𞤵.
𞤖𞤢𞤲𞤳𞤭 𞤫 𞤈𞤫𞤬𞤦𞤭𞤪𞥆𞤫 𞤳𞤢𞤣𞤭⹁ 𞤴𞤭𞤥𞤩𞤫 𞤩𞤫𞤲 𞤥𞤮𞥅𞤩𞤭𞤲𞤮 𞤳𞤢 𞤧𞤢𞤬𞤪𞤮𞤪𞤮𞤣𞤫⹁ 𞤩𞤫𞤱𞤮𞥅𞤳𞤭𞥅 𞤺𞤮𞤤𞥆𞤮𞥅𞤩𞤫 𞤩𞤫𞤲 𞤼𞤮𞤲.
𞤅𞤢𞥄𞤶𞤮 𞤃𞤢𞥄𞤲𞤫⹁ 𞤤𞤢𞤼𞤢𞤲𞤮𞥅𞤱𞤮 𞤅𞤫𞤲𞤫𞤺𞤢𞤤 𞤮𞤲 𞤱𞤭𞤭⹁ 𞤫 𞤲𞤺𞤵𞥅𞤪𞤲𞤣𞤢𞤥 𞤥𞤢𞤳𞥆𞤮⹁𞤸𞤢𞤪𞤭 𞤮 𞤸𞤫𞤩𞤢𞥄𞤤𞤭 𞤼𞤢𞤸𞤮 𞤱𞤫𞤤𞤮-𞤱𞤫𞤤𞤮 𞤱𞤢 𞤲𞤺𞤮𞤮 𞤸𞤫𞤩𞤭 𞤲𞤺𞤮𞤲 𞤸𞤢𞤲𞤳𞤭. 𞤎𞤫𞤼𞥆𞤵𞤲’𞤺𞤮𞤤 𞤬𞤫𞤤𞤲𞤺𞤮 𞤀𞤬𞤪𞤭𞤳 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤲𞤺𞤮𞤲 𞤩𞤵𞤪𞤭 𞤥𞤢𞤱𞤲𞤵𞤣𞤫 𞤫 𞤣𞤢𞤪𞤶𞤫 𞤯𞤫 𞤮 𞤸𞤫𞤩𞤭 𞤯𞤫𞤲 𞤬𞤮𞤨 𞤼𞤢𞤸𞤮. 𞤉 𞤸𞤭𞤲𞤤𞤫 𞤮 𞤰𞤫𞤼𞥆𞤭𞥅𞤲𞤮 𞤕𞤢𞤥𞤨𞤭𞤵𞤮𞤲𞤧 𞤂𞤭𞤺. 𞤊𞤮𞥅𞤤𞤮𞤲’𞤣𞤭𞤪𞤢𞤤 𞤩𞤵𞤪𞤵𞤲’𞤺𞤢𞤤 𞤸𞤭𞤼𞥆𞤵𞤣𞤫 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲’𞤣𞤫 𞤳𞤭𞤨𞥆𞤭 𞤉𞤪𞤮𞤨 𞤯𞤭𞤲


𞤑𞤢 𞤣𞤢𞤥𞤨𞤮 𞤳𞤵𞥅𞤤𞤫 𞤳𞤢 𞤼𞤭𞤥𞥆𞤮𞥅𞤣𞤫 𞤸𞤢𞤳𞥆𞤵𞤲’𞤣𞤫 𞤃𞤭𞤧𞤪𞤢 (𞤉𞤶𞤮𞤨𞤼𞤵) 𞤫 𞤅𞤫𞤲𞤫𞤺𞤢𞤤⹁ 𞤑𞤮 𞤅𞤢𞥄𞤶𞤮 𞤃𞤢𞥄𞤲𞤫𞥅 𞤧𞤢𞤳𞥆𞤭𞤼𞤭𞥅 𞤣𞤢𞤥𞤨𞤵𞤣𞤫. 𞤑𞤮 𞤳𞤢𞤲𞤳𞤮 𞤲𞤢𞥄𞤣𞤭𞥅 𞤳𞤵𞥅𞤤𞤢𞤤 𞤬𞤮𞥅𞤤𞤭𞤲𞤺𞤢𞤤 𞤩𞤫 𞤲𞤺𞤢𞤤. 𞤑𞤮𞤲𞤮 𞤸𞤢𞤪𞤭 𞤮 𞤱𞤮𞥅𞤨𞤭𞥅𞤲𞤮 𞤣𞤢𞤥𞤨𞤢𞤤 𞤺𞤮𞥅𞤼𞤢𞤤 𞤳𞤢 𞤲𞤣𞤫𞤪 𞤬𞤭𞤶𞤮 𞤲𞤺𞤮𞤲.


𞤅𞤢𞥄𞤶𞤮 𞤃𞤢𞥄𞤲𞤫 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥒𞥙. 𞤑𞤮 𞤲𞤣𞤫 𞤮 𞤸𞤫𞤩𞤵𞤲𞤮𞥅 𞤣𞤵𞥅𞤩𞤭 𞥑𞥙 𞤮 𞤬𞤵𞤯𞥆𞤭 𞤬𞤭𞤶𞤢𞤲𞤣𞤫 𞤅𞤫𞤲𞤫𞤺𞤢𞤤. 𞤌 𞤬𞤭𞤶𞤢𞤲𞤭𞥅 𞤦𞤫 𞤤𞤢𞥄𞤦𞤭 𞥘𞥗. 𞤉 𞤲𞤣𞤫𞤪 𞤯𞤵𞤥⹁ 𞤮 𞤲𞤢𞥄𞤣𞤭𞥅 𞤳𞤵𞥅𞤤𞤫 𞥒𞥙.


𞤊𞤫𞤱𞤲𞤣𞤮 𞤯𞤮𞥅 𞤳𞤮 𞤂𞤭𞥅𞤾𞤫𞤪𞤨𞤵𞤤⹁ 𞤳𞤭𞤨𞥆𞤮𞤤 𞤱𞤮𞤲𞤵𞤲’𞤺𞤮𞤤 𞤤𞤫𞤴𞤣𞤭 𞤉𞤲𞤺𞤫𞤤𞤫 𞤮 𞤱𞤮𞤲𞤭 𞤬𞤭𞤶𞤢𞤲𞤣𞤫.


𞤑𞤮 𞤦𞤢𞤥𞤦𞤢𞤤𞤭⹁ 𞤳𞤢 𞤻𞤢𞥄𞤥𞤲𞤢𞥄𞤲𞤺𞤫 𞤅𞤫𞤲𞤫𞤺𞤢𞤤 𞤮 𞤶𞤭𞤦𞤭𞤲𞤢𞥄. 𞤌𞤥𞤮 𞤱𞤢𞤤𞥆𞤭𞤼𞤭 𞤸𞤮𞤯𞤮 𞤳𞤢 𞤮 𞤭𞤱𞤭 𞤯𞤮𞤲 𞤬𞤮𞤼𞤢
𞤑𞤮 𞤸𞤢𞤲𞤣𞤫 𞤫 𞤸𞤮𞤪𞤦𞤭𞤪𞥆𞤫 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲’𞤣𞤫 𞤲𞤺𞤫𞤲𞤯𞤭 𞤀𞤬𞤪𞤭𞤳 𞤯𞤭𞤲 𞤼𞤭𞤥𞥆𞤭.


𞤊𞤢𞥄 𞤳𞤢 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤸𞤢𞤪𞤭 𞤸𞤢𞤴 𞤺𞤮𞥅𞤼𞤮 𞤲𞤢𞥄𞤣𞤢𞥄𞤤𞤭 𞤳𞤵𞥅𞤤𞤢𞤤. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞤶𞤫𞥅𞤺𞤢𞤩𞤫𞤪𞤫⹁ 𞤅𞤫𞤲𞤫𞤺𞤢𞤤 𞤸𞤫𞤩𞤵𞤲𞤮 𞤣𞤢𞤥𞤨𞤫𞤪𞤫 𞤳𞤢 𞤳𞤵𞥅𞤤𞤭𞤪𞤣𞤫 𞤳𞤮𞤲𞤮 𞤅𞤢𞥄𞤶𞤮 𞤃𞤢𞥄𞤲𞤫 𞤱𞤮𞥅𞤨𞤭 𞤸𞤵𞥅𞤤𞤢𞤲𞤣𞤫 𞤥𞤢𞤳𞥆𞤮 𞤲𞤣𞤫𞤲. 𞤕𞤢𞤺𞥆𞤢𞤤 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤵𞤣𞤫⹁ 𞤩𞤫 𞤬𞤭𞤶𞤭 𞤳𞤢𞤣𞤭 𞤳𞤮𞤶𞤮𞤥𞤢𞥄𞤶𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭. 𞤑𞤮𞤲𞤮 𞤫 𞤯𞤵𞤥 𞤬𞤮𞤨⹁ 𞤸𞤢𞤴 𞤺𞤮𞥅𞤼𞤮 𞤸𞤫𞤩𞤢𞥄𞤤𞤭 𞤸𞤵𞥅𞤤𞤫𞤪𞤫.


𞤑𞤮 𞤬𞤭𞤯𞤭𞤲’𞤣𞤭𞤪𞤮 𞤳𞤵𞥅𞤤𞤫 𞤩𞤫 𞤧𞤢𞤳𞥆𞤭𞤼𞤮𞤪𞤭. 𞤉 𞤲𞤣𞤫𞤪 𞤯𞤵𞤥 𞤃𞤭𞤧𞤪𞤢 (𞤉𞤶𞤭𞤨𞤼𞤵) 𞤱𞤮𞥅𞤨𞤭 𞤳𞤵𞥅𞤤𞤫 𞤯𞤭𞤯𞤭⹁ 𞤅𞤫𞤲𞤫𞤺𞤢𞤤 𞤳𞤢𞤲 𞤱𞤮𞥅𞤨𞤭 𞤣𞤢𞤥𞤨𞤫𞤪𞤫 𞤱𞤮𞥅𞤼𞤫𞤪𞤫 𞤨𞤫𞤼.


𞤑𞤮 𞤫 𞤲𞤺𞤢𞤤 𞤯𞤮𞤮 𞤱𞤮𞤲𞤭 𞤢𞤪𞤢𞤲𞤵𞤲 𞤯𞤵𞤲 𞤅𞤫𞤲𞤫𞤺𞤢𞤤 𞤲𞤮 𞤰𞤫𞤼𞥆𞤵𞤣𞤫 𞤬𞤫𞤤𞤲𞤺𞤮 𞤘𞤫𞤲𞤯𞤭 𞤀𞤬𞤪𞤭𞤳 𞤲𞤺𞤮𞤲. 𞤑𞤮 𞤼𞤢𞤼𞤢𞤩𞤵𞤲 𞤯𞤵𞤲 𞤲𞤭𞥅 𞤫𞤩𞤫 𞤴𞤮𞤼𞥆𞤢𞥄𞤣𞤫 𞤳𞤢 𞤼𞤭𞤥𞥆𞤮𞥅𞤣𞤫⹁ 𞤳𞤮𞤲𞤮 𞤸𞤢𞤪𞤭 𞤬𞤢𞥄 𞤸𞤢𞤲𞤣𞤫 𞤸𞤢𞤪𞤭 𞤩𞤫 𞤬𞤮𞥅𞤤𞤢𞥄𞤤𞤭. 𞤉 𞥒𞥐𞥐𞥒 𞤩𞤫 𞤬𞤵𞤼𞥆𞤵𞤲𞤮 𞤫 𞤑𞤢𞤥𞤢𞤪𞤵𞤲⹁ 𞤩𞤫𞤲 𞤬𞤮𞥅𞤤𞤭 𞤩𞤫. 𞤈𞤮𞤱𞤢𞤲𞤭 𞤲𞤣𞤫𞤴𞤢⹁ 𞤫 𞥒𞥐𞥑𞥙⹁ 𞤳𞤮 𞤀𞤤𞤶𞤢𞤪𞤭 𞤬𞤮𞥅𞤤𞤭 𞤩𞤫.


𞤃𞤭𞤧𞤪𞤢 𞤳𞤢𞤲 𞤰𞤫𞤼𞥆𞤭𞥅 𞤬𞤫𞤤𞤲𞤺𞤮 𞤲𞤺𞤮𞤲 𞤤𞤢𞥄𞤦𞤭 𞤶𞤫𞥅𞤯𞤭𞤯𞤭. 𞤑𞤮 𞤳𞤢𞤥𞤩𞤫 𞤩𞤵𞤪𞤭 𞤰𞤫𞤼𞥆𞤵𞤣𞤫. 𞤅𞤭 𞤩𞤫 𞤬𞤮𞥅𞤤𞤵𞤲𞤮 𞤸𞤭𞤳𞥆𞤢 𞤳𞤢𞤣𞤭⹁ 𞤸𞤢𞤪𞤢𞤴𞤲𞤮 𞤩𞤫 𞤸𞤫𞤩𞤭𞥅 𞤨𞤫𞤤𞤯𞤫 𞤶𞤫𞥅𞤼𞤢𞤼𞤭.


𞤐𞤺𞤢𞤴𞤵𞥅𞤶𞤭 𞤅𞤫𞤲𞤫𞤺𞤢𞤤 𞤯𞤭𞤲 𞤸𞤢𞤯𞤭𞥅 𞤯𞤵𞤥 𞤱𞤢𞤯𞤵𞤣𞤫.


𞤔𞤢𞤤𞥆𞤭𞥅 𞤅𞤫𞤲𞤫𞤺𞤢𞤤!


𞤑𞤮 𞤀𞤦𞤵𞤦𞤢𞤳𞤢𞤪 𞤜𞤫𞤲𞤧𞤢𞤲 𞤥𞤮 𞤑𞤢𞤥𞤫𞤪𞤵𞤲 𞤮𞤲 𞤸𞤫𞤩𞤭 𞤨𞤢𞤯𞤢𞤤 𞤳𞤢𞤽𞥆𞤫 𞤲𞤩𞤢𞤤 𞤧𞤢𞤦𞤵 𞤳𞤮 𞤳𞤢𞤲𞤳𞤮 𞤩𞤵𞤪𞤭 𞤲𞤢𞥄𞤣𞤵𞤣𞤫 𞤳𞤵𞥅𞤤𞤫.


𞤑𞤮 𞤅𞤢𞥄𞤶𞤮 𞤃𞤢𞥄𞤲𞤫 𞤰𞤫𞤼𞥆𞤭 𞤩𞤵𞤪𞤵𞤯𞤮 𞤱𞤢𞥄𞤱𞤵𞤣𞤫 𞤬𞤭𞤶𞤵𞤺𞤮𞤤 𞤫 𞤲𞤺𞤢𞤤 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤯𞤮𞥅 𞤸𞤭𞤳𞥆𞤢.
𞤑𞤮 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑 𞤕𞤮𞤤𞤼𞤮⹁ 𞤈𞤢𞥄𞤴𞤢𞤲 𞤀𞤱𞤪𞤢𞤥⹁ 𞤨𞤢𞤴𞤳𞤵𞤲 𞤳𞤵𞤲 𞤣𞤵𞥅𞤩𞤭 𞥕 𞤴𞤢𞤲𞤭 𞤫 𞤱𞤮𞤴𞤲𞤣𞤵 𞤫 𞤲𞤮𞤳𞥆𞤵𞥅𞤪𞤫 𞤱𞤭𞤫𞤼𞤫𞥅𞤲𞤣𞤫 𞤡𞤫𞤬𞤧𞤢𞤱𞤫𞤲 𞤳𞤢 𞤲𞤢𞤲𞥆𞤢𞤲𞤺𞤫 (𞤪𞤫𞤱𞤮) 𞤃𞤢𞤪𞤮𞤳.


𞤖𞤢𞤪𞤭 𞤼𞤭𞤥𞥆𞤭𞥅 𞤦𞤢𞥄𞤤𞤯𞤫 𞥕 𞤺𞤭𞤤𞤢 𞤨𞤢𞤴𞤳𞤵𞤲 𞤳𞤵𞤲 𞤴𞤢𞤲𞤭 𞤫 𞤲𞤣𞤵𞥅 𞤱𞤮𞤵𞤲𞤣𞤵 𞤲𞤣𞤵 𞤥𞤫𞥅𞤼𞤭 𞥓𞥒 𞤤𞤵𞤺𞥆𞤫𞥅𞤲𞤣𞤭. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤱𞤮𞤴𞤲𞤣𞤵 𞤲𞤣𞤵𞤲 𞤴𞤢𞥄𞤶𞤢𞥄⹁ 𞤬𞤢𞥄𞤦𞤭𞥅𞤩𞤫 𞤩𞤫𞤲 𞤱𞤢𞥄𞤱𞤢𞤼𞤢𞥄𞤲𞤮 𞤼𞤭𞤨𞥆𞤮𞤪𞤣𞤫 𞤳𞤢 𞤸𞤵𞤲𞤣𞤵𞤳𞤮 𞤥𞤢𞤴𞤪𞤵 𞤲𞤺𞤢𞤥 𞤰𞤢𞤱𞤲𞤵𞤺𞤮𞤤 𞤨𞤢𞤴𞤳𞤵𞤲 𞤳𞤵𞤲. 𞤚𞤢𞤱𞤭𞥅 𞤤𞤮 𞤦𞤫𞥅 𞤩𞤫 𞤢𞤧𞤢 𞤲𞤺𞤢𞤴𞤳𞤢 𞤥𞤮𞤺𞥆𞤮 𞤱𞤮𞤴𞤲𞤣𞤵 𞤲𞤣𞤵𞤲 𞤲𞤮 𞤩𞤫 𞤴𞤮𞤼𞥆𞤮𞤪𞤮𞥅 𞤫 𞤨𞤢𞤴𞤳𞤵𞤲 𞤳𞤵𞤲.


𞤀𞤧𞤵𞤺𞤮𞤤 𞤲𞤺𞤢𞤴𞤳𞤢 𞤳𞤢𞤲 𞤲𞤫𞥅𞤩𞤵𞤲𞤮 𞤧𞤢𞤦𞤵 𞤸𞤢𞤱𞤪𞤵𞤺𞤮𞤤 𞤥𞤢𞤩𞥆𞤫 𞤫 𞤨𞤫𞤼𞤫 𞤫 𞤳𞤵𞤤𞤮𞤤 𞤱𞤮𞤼𞤢 𞤤𞤫𞤴𞤣𞤭 𞤲𞤣𞤭𞤲 𞤱𞤮𞤪𞤺𞤭𞤼𞤮 𞤴𞤢𞤲𞤢 𞤫 𞤸𞤮𞥅𞤪𞤫 𞤹𞤢𞤴𞤳𞤵𞤲 𞤳𞤵𞤲 𞤵𞤦𞥆𞤢 𞤳𞤵𞤲.


𞤐𞤮 𞤳𞤵𞤲 𞤨𞤢𞤴𞤳𞤵𞤲 𞤴𞤢𞤲𞤭𞤪𞤭 𞤫 𞤲𞤣𞤵𞥅 𞤱𞤮𞤴𞤥𞤣𞤵 𞤢𞤲𞤣𞤢𞥄𞤳𞤢 𞤼𞤢𞤸𞤮. 𞤑𞤮𞤲𞤮 𞤢𞥄𞤲𞤣𞤫 𞤬𞤭𞥅 𞤨𞤢𞤴𞤳𞤵𞤲 𞤥𞤢𞥄𞤨𞤭𞤲𞥆𞤮 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤨.


𞤔𞤭𞥅𞤣𞤲𞤢𞥄𞤩𞤫 𞤥𞤢𞤳𞥆𞤮 𞤫 𞤴𞤭𞤥𞤩𞤫 𞤸𞤮𞤯𞤮 𞤥𞤢𞤳𞥆𞤫 𞤲𞤺𞤮𞤲 𞤥𞤮𞥅𞤩𞤭𞤲𞤮 𞤲𞤣𞤢𞥄𞤪𞤵𞤺𞤮𞤤 𞤺𞤮𞤤𞥆𞤫 𞤬𞤢𞥄𞤦𞤮 𞤲𞤺𞤮𞤲. 𞤑𞤮𞤲𞤮 𞤲𞤣𞤫 𞤩𞤫 𞤸𞤫𞤱𞤼𞤵𞤲𞤮𞥅 𞤳𞤵𞤲⹁ 𞤩𞤫 𞤼𞤢𞤱𞤭𞥅 𞤳𞤵𞤲 𞤥𞤢𞥄𞤴𞤭𞥅 𞤦𞤢𞤯𞤼𞤢𞤲𞤫 𞤦𞤢𞤪𞤥𞤫 𞤳𞤮 𞤳𞤵𞤲 𞤸𞤫𞤩𞤭 𞤬𞤫𞤱𞤲𞤣𞤮 𞤴𞤢𞤲𞤵𞤺𞤮𞤤 𞤥𞤢𞤳𞥆𞤵𞤲.


𞤂𞤢𞥄𞤥𞤯𞤮 𞤃𞤢𞤪𞤮𞤳 𞤮𞤲⹁ 𞤃𞤵𞤸𞤢𞤥𞥆𞤢𞤣 𞤶𞤫𞥅𞤺𞤢𞤩𞤮 𞤴𞤢𞤪𞤤𞤭𞤲𞤼𞤭𞤲𞤭𞥅 𞤥𞤢𞤱𞤩𞤫 𞤨𞤢𞤴𞤳𞤵𞤲 𞤳𞤵𞤲 𞤫 𞤥𞤢𞤪𞤮𞤳𞤲𞤢𞥄𞤩𞤫 𞤩𞤫𞤲 𞤬𞤮𞤨.
𞤄𞤵𞤪𞤳𞤭𞤲𞤢 𞤸𞤫𞤩𞤭𞥅 𞤳𞤮 𞤸𞤢𞤱𞤲𞤭𞥅. 𞤇𞤢𞥄𞤱𞤮 𞤩𞤫 𞤨𞤭𞤴𞤵𞤣𞤫 𞤑𞤢𞤥𞤢𞤪𞤵𞤲 𞥓 𞤸𞤢𞥄 𞤳𞤢 𞤸𞤫𞤣𞥆𞤮𞤼𞤮𞥅 𞤯𞤮𞤲 𞤳𞤮𞤶𞤮𞤥𞤢𞥄𞤶𞤫 𞥑𞥘⹁ 𞤲𞤺𞤢𞤴𞤵𞥅𞤶𞤭 𞤑𞤢𞤥𞤢𞤪𞤵𞤲 𞤯𞤭𞤲 𞤱𞤵𞤪𞤼𞤭𞥅 𞤯𞤫 𞤼𞤢𞤼𞤭 𞤳𞤢𞤤𞤢.


𞤖𞤢𞥄 𞤳𞤢 𞤸𞤫𞤣𞥆𞤮𞤼𞤮𞥅 𞤯𞤮𞤲 𞤳𞤮𞤶𞤮𞤥𞤢𞥄𞤶𞤫 𞤶𞤮𞤱𞤭 𞤫 𞤸𞤢𞤨𞥆𞤵 𞤸𞤫𞤼𞥆𞤢𞥄𞤲𞤺𞤵 𞤲𞤺𞤵𞤲⹁ 𞤸𞤢𞤪𞤭 𞤄𞤵𞤪𞤳𞤭𞤲𞤢 𞤲𞤮 𞤬𞤫𞤰𞥆𞤭𞤼𞤮𞤪𞤭 𞤑𞤢𞤥𞤢𞤪𞤵𞤲 𞤳𞤵𞥅𞤤𞤫 𞤯𞤭𞤯𞤭.


𞤑𞤮 𞤫 𞤲𞤣𞤫𞤪 𞤳𞤮𞤶𞤮𞤥𞤢𞥄𞤶𞤫 𞤯𞤭𞤯𞤭 𞤑𞤢𞤥𞤢𞤪𞤵𞤲 𞤱𞤵𞤪𞤼𞤭𞤲𞤭 𞤯𞤫𞤲 𞤯𞤭𞤯𞤭 𞤸𞤫𞤣𞥆𞤭𞥅𞤯𞤫.


𞤑𞤢 𞤸𞤮𞤶𞤮𞤥𞤢𞥄𞤪𞤫 𞥘𞥗⹁ 𞤸𞤢𞤪𞤭 𞤳𞤮 𞥓-𞥓. 𞤚𞤢𞤱𞤭 𞤶𞤮𞥅𞤲𞤭 𞤳𞤮 𞤬𞤭𞤯𞤭𞤲’𞤣𞤭𞤪𞤮 𞤳𞤵𞥅𞤤𞤫 𞤧𞤫𞤲𞤣𞤢𞤼𞤢 𞤩𞤫.


𞤊𞤭𞤯𞤮𞥅𞤱𞤮 𞤄𞤵𞤪𞤳𞤭𞤲𞤢 𞤱𞤭𞤫𞤼𞤫𞥅𞤯𞤮 𞤮𞤲 𞤋𞤦𞤪𞤢𞤸𞤭𞥅𞤥𞤢 𞤄𞤤𞤢𞤼𞤭 𞤚𞤵𞥅𞤪𞤫 𞤱𞤮𞥅𞤨𞤭 𞤳𞤵𞥅𞤤𞤢𞤤 𞤥𞤵𞥅𞤯𞤵𞤲 𞤲𞤺𞤢𞤤.


𞤑𞤢𞤥𞤫𞤪𞤵𞤲 𞤰𞤫𞤼𞥆𞤭𞥅 𞤣𞤢𞤪𞤲𞤣𞤫 𞤼𞤢𞤼𞤧𞤩𞤫𞤪𞤫 𞤲𞤣𞤫𞤲.
𞤇𞤢𞥄𞤱𞤮 𞤄𞤵𞤪𞤳𞤭𞤲𞤢 𞤱𞤢𞤯𞤵𞤣𞤫 𞤯𞤭 𞥓⹁ 𞤲𞤺𞤢𞤴𞤵𞥅𞤶𞤭 𞤑𞤢𞤥𞤢𞤪𞤵𞤲 𞤯𞤭𞤲 𞤱𞤵𞤪𞤼𞤭𞥅 𞤳𞤵𞥅𞤤𞤫 𞤯𞤫𞤲 𞤼𞤢𞤼𞤭 𞤳𞤢𞤤𞤢 𞤫 𞤲𞤣𞤫𞤪 𞤳𞤮𞤶𞤮𞤥𞤢𞥄𞤶𞤫 𞥒𞥐.
𞤊𞤢𞥄 𞤳𞤢 𞤸𞤮𞤶𞤮𞤥𞤢𞥄𞤪𞤫 𞥗𞥐 𞤩𞤫𞤪𞤫⹁ 𞤸𞤢𞤪𞤭 𞤳𞤮 𞤄𞤵𞤪𞤳𞤭𞤲𞤢 𞤱𞤮𞤲𞤵𞤲𞤮𞥅 𞤴𞤫𞥅𞤧𞤮.
𞤔𞤮𞥅𞤲𞤭 𞤳𞤮 𞤬𞤭𞤯𞤭𞤲’𞤣𞤭𞤪𞤮 𞤳𞤵𞥅𞤤𞤫 𞤧𞤫𞤲𞤣𞤭𞤲’𞤣𞤭𞤪𞤼𞤢 𞤩𞤫.
𞤖𞤢𞤲𞤣𞤫 𞤫 𞤖𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥕 𞤕𞤮𞤤𞤼𞤮 𞥒𞥐𞥒𞥒⹁ 𞤃𞤢𞤳𞤭 𞤅𞤢𞥄𞤤 𞤸𞤫𞤲𞤣𞤭𞤳𞤫 𞤩𞤮𞤤𞤣𞤫 𞤫 𞤤𞤭𞥅𞤤𞤭𞤱𞤢𞤤 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤 𞤲𞤺𞤢𞤤 𞤶𞤵𞥅𞤯𞤫 𞤊𞤫𞤤𞤭𞤳𞤧 𞤚𞤭𞤧𞤫𞤳𞤫𞤣𞤭⹁ 𞤸𞤮𞥅𞤪𞤫𞥅𞤶𞤮 𞤑𞤮𞤲𞤺𞤮 𞤮𞤲.
𞤔𞤮𞥅𞤲𞤭⹁ 𞤺𞤭𞤦𞤭 𞤸𞤢𞤲𞤣𞤫 𞤳𞤮 𞤃𞤢𞤳𞤭 𞤅𞤢𞥄𞤤 𞤱𞤮𞤲𞤭 𞤸𞤮𞥅𞤪𞤫 𞤆𞤮𞤼𞥆𞤢𞤤 𞤀𞤬𞤪𞤭𞤳𞤲𞤢𞥄𞤱𞤢𞤤 𞤲𞤺𞤢𞤤 𞤫 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞤯𞤮𞤮. 𞤑𞤮 𞤫 𞤼𞤭𞤲𞤼𞤭𞤣𞤢𞤤 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤶𞤮𞤱𞤢𞤩𞤢𞤤 𞤲𞤺𞤢𞤤 𞤀𞤣𞤭𞤧 𞤀𞤦𞤢𞤦𞤢𞥄⹁ 𞤤𞤢𞥄𞤥𞤮𞤪𞤣𞤫 𞤉𞤷𞤮𞤨𞤭𞥅 𞤮 𞤶𞤮𞥅𞤯𞥆𞤭𞤲𞤢𞥄.
𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭⹁ 𞤃𞤢𞤳𞤭 𞤅𞤢𞥄𞤤 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤮 𞤱𞤫𞤤𞤼𞤮𞤪𞤭𞥅 𞤸𞤮𞥅𞤤𞤢𞥄𞤪𞤫 𞤫 𞤶𞤭𞤳𞥆𞤫 𞤯𞤫 𞤸𞤮𞥅𞤪𞤫𞥅𞤩𞤫 𞤀𞤬𞤪𞤭𞤳 𞤩𞤫𞤲 𞤱𞤢𞤯𞤭 𞤫 𞤥𞤢𞤳𞥆𞤮 𞤲𞤺𞤢𞤥 𞤧𞤵𞤩𞤢𞤺𞤮𞤤 𞤥𞤮 𞤳𞤮 𞤢𞤪𞤣𞤮𞥅 𞤆𞤮𞤼𞥆𞤢𞤤 𞤀𞤬𞤪𞤭𞤳 𞤲𞤺𞤢𞤤. 𞤌 𞤬𞤮𞤣𞤭 𞤺𞤮𞤤𞥆𞤭𞤣𞤵𞤺𞤮𞤤 𞤫 𞤥𞤢𞤩𞥆𞤫 𞤩𞤫 𞤬𞤮𞤨 𞤲𞤺𞤢𞤥 𞤸𞤵𞤥𞤼𞤵𞤺𞤮𞤤 𞤸𞤢𞥄𞤶𞤵𞥅𞤶𞤭 𞤀𞤬𞤪𞤭𞤳 𞤯𞤭𞤲.
𞤖𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵𞤲 𞤳𞤮 𞤸𞤭𞤼𞤢𞥄𞤲𞤣𞤫.
𞤔𞤮𞥅𞤯𞤢𞤺𞤮𞤤 𞤃𞤢𞤳𞤭 𞤅𞤢𞥄𞤤 𞤸𞤮𞥅𞤪𞤫 𞤲𞤣𞤭𞥅 𞤲𞤶𞤵𞤩𞥆𞤵𞤣𞤭 𞤀𞤬𞤪𞤭𞤳𞤲𞤢𞥄𞤪𞤭 𞤥𞤢𞤱𞤲𞤣𞤭 𞤩𞤫𞤴𞤣𞤢𞤲𞤢𞤴 𞤧𞤮𞥅𞤪𞤭𞥅𞤩𞤫 𞤰𞤫𞤼𞥆𞤵𞤩𞤫 𞤤𞤢𞥄𞤥𞤵 𞤩𞤫𞤲⹁ 𞤷𞤢𞤯𞤫𞥅𞤤𞤫 𞤧𞤢𞤦𞤵 𞤮 𞤱𞤮𞤲𞤢𞤲𞤢𞥄 𞤪𞤫𞤱𞤭𞤪𞤺𞤮𞤤 𞤬𞤮𞤤𞥆𞤵𞤪𞤵 𞤬𞤭𞥅 𞤰𞤫𞤼𞥆𞤵𞤺𞤮𞤤 𞤤𞤢𞥄𞤥𞤵.
 
𞤆𞤮𞤼𞥆𞤢𞤤 𞤉𞤪𞤮𞤨𞤴𞤢𞤲𞤳𞤮𞤱𞤢𞤤 𞤲𞤺𞤢𞤤 𞤴𞤢𞤺𞥆𞤭𞤲𞤭𞥅 𞤲𞤶𞤮𞤱𞤮 𞤫 𞤸𞤮𞥅𞤪𞤫𞥅𞤩𞤫 𞤶𞤵𞤲𞤼𞤢𞤤 𞤤𞤢𞥄𞤥𞤭𞥅 𞤲𞤺𞤢𞤤 𞤃𞤢𞤤𞤭 𞤲𞤺𞤢𞤤 𞤦𞤢𞤯𞤼𞤢𞤲𞤫 𞤧𞤢𞤤𞤢𞥄𞤪𞤫 𞤸𞤵𞤩𞤲𞤵𞤺𞤮𞤤 𞤬𞤮𞤣𞤮𞥅𞤪𞤫 𞤥𞤢𞤩𞥆𞤫 𞤼𞤮 𞤦𞤢𞤲𞤽𞤫 𞤧𞤵𞤩𞤮.


𞤇𞤫𞤲 𞤲𞤶𞤮𞤱𞤮 𞤱𞤮𞤲𞤭:




𞤖𞤢𞤪𞤭 𞤐𞤁𞤉𞤐𞤘𞤖𞤀 (ECOWAS – CEDEAO) 𞤴𞤢𞤺𞥆𞤭𞤲𞤭𞥅𞤲𞤮 𞤩𞤫𞥅 𞤯𞤮𞤮 𞤲𞤶𞤮𞤱𞤮.


𞤉 𞤳𞤵𞤯𞤮𞤤 𞤲𞤺𞤮𞤤 𞤥𞤮𞤶𞤮𞤦𞤫𞤪𞤫 𞤆𞤮𞤼𞥆𞤢𞤤 𞤉𞤪𞤮𞤨 𞤴𞤢𞤤𞤼𞤭𞤲𞤭 𞤲𞤺𞤮𞤤⹁ 𞤩𞤫𞥅 𞤲𞤶𞤮𞤱𞤮 𞤲𞤮 𞤬𞤢𞤱𞤢𞥄 𞤰𞤫𞤼𞥆𞤵𞤺𞤮𞤤 𞤨𞤫𞤸𞤫 𞤱𞤢𞤤𞥆𞤢 𞤫𞤩𞥆𞤵𞤺𞤮𞤤 𞤲𞤮 𞤲𞤫𞥅𞤩𞤲𞤭𞤪𞤢 𞤭𞤥𞥆𞤢𞤺𞤮𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤳𞤢 𞤤𞤢𞤥𞤵 𞤫 𞤪𞤵𞤼𞥆𞤢𞤺𞤮𞤤 𞤃𞤢𞤤𞤭 𞤫 𞤲𞤣𞤫𞤪 𞤣𞤫𞤥𞤮𞤳𞤢𞤪𞤢𞥄𞤳𞤵.


𞤑𞤮 𞤫 𞤶𞤵𞤳𞤮 𞥒𞥐𞥒𞥐⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤰𞤫𞤼𞥆𞤭 𞤤𞤢𞥄𞤥𞤵⹁ 𞤩𞤫 𞤬𞤮𞤣𞤭 𞤶𞤮𞤺𞤲𞤭𞤼𞤵𞤺𞤮𞤤 𞤲𞤺𞤵 𞤧𞤭𞤱𞤭𞤤𞤢𞥄𞤩𞤫 𞤩𞤫𞤲 𞤤𞤢𞤱. 𞤑𞤮𞤲𞤮 𞤩𞤫 𞤬𞤵𞤯𞥆𞤭𞤳𞤫 𞤲𞤫𞥅𞤩𞤲𞤭𞤼𞤢𞥄𞤣𞤫. 𞤖𞤢𞤴 𞤩𞤫 𞤸𞤵𞤲𞤭𞤲𞤮 𞤁𞤫𞤲𞤺𞤸𞤢 𞤬𞤢𞥄𞤤𞤫 𞤱𞤢𞤯𞤵𞤺𞤮𞤤 𞤣𞤵𞥅𞤩𞤭 𞤶𞤮𞤱𞤭 𞤳𞤢 𞤤𞤢𞥄𞤥𞤵. 𞤑𞤮 𞤷𞤢𞤺𞥆𞤢𞤤 𞤯𞤵𞤥⹁ 𞤁𞤉𞤐𞤘𞤖𞤀 𞤸𞤢𞤨𞥆𞤭 𞤶𞤵𞤳𞥆𞤫 𞤼𞤭𞥅𞤯𞤵𞤯𞤫 𞤸𞤮𞥅𞤪𞤫 𞤥𞤢𞤩𞥆𞤫.


 
𞤄𞤢𞤯𞤼𞤢𞤲𞤫 𞤫𞤼𞤢𞥄𞤪𞤫 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤓𞤥𞤢𞤪𞤵 𞤐𞤦𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤄𞤭𞤧𞤢𞤱𞤮 𞤮𞤲⹁ 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳 𞤼𞤢𞤱𞤢𞥄𞤯𞤫 𞤫 𞤥𞤮𞤶𞤮𞤦𞤫𞤪𞤫 𞤁𞤉𞤐𞤘𞤖𞤀 𞤲𞤣𞤫𞤲 𞤼𞤭𞤲𞤼𞤵𞤣𞤵𞤲𞤮 𞤀𞤳𞤢𞤪𞤢𞥄⹁ 𞤯𞤵𞤥 𞤳𞤮 𞤤𞤢𞥄𞤥𞤮𞤪𞤣𞤫 𞤘𞤢𞤲𞤢.
𞤐𞤺𞤢𞤤 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤸𞤮𞥅𞤪𞤫𞥅𞤩𞤫 𞤁𞤫𞤲𞤺𞤸𞤢 𞤩𞤫𞤲⹁ 𞤳𞤮 𞤸𞤢𞤲𞤳𞤭 𞤫 𞤐𞤢𞥄𞤧𞤢𞥄𞤲𞤣𞤫 𞤱𞤢𞤯𞤭⹁ 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮. 𞤐𞤮 𞤼𞤢𞤱𞤢𞥄 𞤫 𞤨𞤫𞤸𞤫 𞤯𞤫 𞤩𞤫 𞤰𞤫𞤼𞥆𞤭 𞤯𞤫𞤲 𞤫 𞤲𞤺𞤢𞤤 𞤼𞤵𞤥𞤦𞤮𞤲’𞤣𞤭𞤪𞤢𞤤⹁ 𞤲𞤢𞤩𞤵𞤺𞤮𞤤 𞤳𞤮𞤲𞤵 𞤄𞤭𞤧𞤢𞤱𞤮 𞤳𞤮 𞤱𞤢𞤤𞥆𞤭𞤼𞤮𞥅 𞤤𞤢𞥄𞤥𞤵 𞤲𞤺𞤵𞤲 𞤸𞤭𞤱𞤵𞤺𞤮𞤤 𞤤𞤫𞤴𞤣𞤭 𞤲𞤣𞤭𞤲 𞤫 𞤬𞤢𞤣𞥆𞤢𞤺𞤮𞤤 𞤨𞤮𞤤𞥆𞤭 𞤢𞤪𞤮𞥅𞤶𞤭.
𞤏𞤮𞤲𞤢𞥄 𞤢𞤪𞤢𞤲𞤵𞤲 𞤯𞤵𞤲 𞤲𞤭𞥅 𞤁𞤉𞤐𞤘𞤖𞤀 𞤲𞤮 𞤭𞤥𞥆𞤭𞤲𞤣𞤫 𞤳𞤮𞤲𞤵 𞤘𞤭𞤲𞤫 𞤄𞤭𞤧𞤢𞤱𞤮. 𞤄𞤢𞤯𞤼𞤢𞤲𞤫 𞤊𞤮𞤤𞥆𞤵𞤪𞤵 𞤱𞤢𞤯𞤵𞤲𞤮𞥅𞤲𞤣𞤵 𞤫 𞤅𞤫𞤯𞤼𞤮 𞥒𞥐𞥑𞥒⹁ 𞤁𞤉𞤐𞤘𞤖𞤀 𞤲𞤢𞤩𞤵𞤲𞤮 𞤳𞤮𞤲𞤵 𞤘𞤭𞤲𞤫 𞤄𞤭𞤧𞤢𞤱𞤮. 𞤑𞤮 𞤫 𞥒𞥐𞥒𞥐 𞤧𞤮𞥅𞤪𞤭𞤩𞤫 𞤲𞤺𞤵𞤲 𞤳𞤮𞤲𞤵 𞤺𞤢𞤴𞤲𞤭 𞤴𞤢𞤤𞤼𞤵𞤣𞤫 𞤄𞤭𞤧𞤢𞤱𞤮.
 
𞤐𞤣𞤫 𞤼𞤢𞤱𞤵𞤲𞤮𞥅 𞤘𞤭𞤲𞤫 𞤄𞤭𞤧𞤢𞤱𞤮 𞤳𞤮 𞤤𞤵𞤥𞤦𞤭𞤲𞤭𞤪𞤣𞤫 𞤻𞤮𞥅𞤺𞤫 (𞤣𞤮𞤪𞤮𞥅𞤺𞤵) 𞤥𞤢𞤱𞤲𞤣𞤫 𞤸𞤢𞤳𞤵𞥅𞤲’𞤣𞤫 𞤀𞤥𞤫𞤪𞤭𞤳 𞤂𞤢𞤼𞤫𞤲𞤳𞤮𞥅𞤪𞤭 𞤫 𞤤𞤫𞤴𞤯𞤫 𞤉𞤪𞤮𞤨 𞤯𞤫𞤲⹁ 𞤩𞤵𞥅𞤩𞤼𞤵 𞤣𞤵𞥅𞤥𞤢𞥄𞤳𞤭 𞤫 𞤤𞤫𞤴𞤣𞤭 𞤲𞤣𞤭𞤲. 𞤊𞤮𞤤𞥆𞤵𞤪𞤵𞥅𞤶𞤭 𞤯𞤵𞥅𞤯𞤵𞤯𞤭 𞤱𞤢𞤯𞤭𞥅 𞤼𞤮𞤲.
𞤑𞤮 𞥓𞥔 𞤴𞤢𞥄𞤳𞤮𞤪𞤢𞥄𞤩𞤫 𞤺𞤭𞤲𞤫 𞤳𞤢 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤱𞤮𞤲𞤭 𞤳𞤮 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢. 𞤑𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤼𞤮𞤯𞥆𞤭𞤲𞤮𞥅 𞤩𞤫𞥅 𞤬𞤮𞤨 𞤢𞤣𞤮 𞤮 𞤬𞤮𞤤𞥆𞤫𞥅𞤣𞤫.


𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤴𞤢𞤥𞤭𞤪𞤭𞥅 𞤃𞤮𞤪𞤭𞤧𞤢𞤲𞤣𞤢 𞤑𞤵𞤴𞤢𞥄𞤼𞤫⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤮 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭⹁ 𞤰𞤫𞤼𞥆𞤵𞤺𞤮𞤤 𞤨𞤫𞤸𞤫 𞤲𞤮 𞤸𞤫𞤩𞥆𞤭𞤼𞤮𞤪𞤢 𞤳𞤫𞤲𞤫 𞤴𞤢𞥄𞤳𞤮𞤪𞤯𞤫 𞤘𞤭𞤲𞤫 𞤯𞤫𞤲 𞤸𞤢𞥄 𞤴𞤢𞥄𞤳𞤮𞤪𞤢𞥄𞤩𞤫 𞤸𞤫𞤴𞤩𞤫 𞤼𞤮𞤯𞥆𞤫𞥅.
𞤐𞤮𞤣𞥆𞤭𞤼𞤢𞥄𞤩𞤫 𞤩𞤫𞤲 𞤳𞤮:


𞤘𞤭𞤲𞤫 𞤄𞤭𞤧𞤢𞤱𞤮𞥅 𞤼𞤢𞤦𞤭𞤲𞤼𞤭𞤲𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤴𞤭𞤥𞤩𞤫 𞤧𞤢𞤨𞤮-𞤫-𞤺𞤮𞤮 𞤱𞤮𞤲𞤭 𞤳𞤮 𞤱𞤢𞤪𞤢𞥄 𞤫 𞤫𞤼𞤢𞥄𞤪𞤫 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤓𞤥𞤢𞤪𞤵 𞤐𞤦𞤢𞤤𞥆𞤮.


𞤐𞤣𞤫𞤲 𞤫𞤼𞤢𞥄𞤪𞤫 𞤳𞤮 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑 𞤕𞤮𞤤𞤼𞤮 𞥒𞥐𞥒𞥒 𞤱𞤢𞤯𞤭 𞤲𞤣𞤫 𞤧𞤮𞥅𞤪𞤭𞥅𞤩𞤫 𞤸𞤢𞤩𞥆𞤭𞤼𞤭𞥅𞤩𞤫 𞤴𞤢𞤲𞤵𞤲𞤮𞥅 𞤫 𞤸𞤵𞤩𞤫𞥅𞤪𞤫 𞤳𞤢 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤸𞤢𞤳𞤵𞥅𞤲’𞤣𞤫 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤱𞤮𞤲𞤵𞤲𞤮𞥅 𞤱𞤢𞤯𞤵𞤣𞤫. https://tabalde.com/𞤫𞤼𞤢𞥄𞤪𞤫-𞤬𞤮𞤤𞥆𞤵𞤪𞤵-𞤺𞤭𞤲/


𞤅𞤮𞥅𞤪𞤭 𞤫 𞤩𞤫 𞤱𞤮𞤲𞤢𞥄 𞤧𞤮𞥅𞤪𞤭 𞤱𞤢𞤪𞤢𞥄 𞤫 𞤬𞤫𞤤𞥆𞤭𞤲’𞤣𞤭𞤪𞤮 𞤲𞤺𞤮𞤲. 𞤃𞤢𞤲𞤳𞤭𞤪𞤤𞤫 𞤫 𞤴𞤫𞥅𞤴𞤭𞤪𞤤𞤫 𞤯𞤫𞤲 𞤬𞤵𞤯𞥆𞤭𞤳𞤫 𞤥𞤢𞤩𞥆𞤭𞤼𞤵𞤣𞤫 𞤳𞤮𞤲𞤮 𞤧𞤮𞥅𞤣𞤮𞥅𞤩𞤫 𞤸𞤫𞥅𞤱𞤢𞥄 𞤫 𞤤𞤵𞥅𞤥𞤮𞥅𞤶𞤭 𞤯𞤭𞤲 𞤄𞤭𞤧𞤢𞤱𞤮.


𞤐𞤮𞤳𞥆𞤵𞥅𞤪𞤫 𞤸𞤵𞥅𞤩𞤵𞤼𞤵𞤣𞤫 𞤸𞤵𞤩𞤫𞥅𞤪𞤫 𞤳𞤢 𞤬𞤫𞤤𞥆𞤭𞤲’𞤣𞤭𞤪𞤮 𞤲𞤺𞤮𞤲 𞤱𞤢𞤯𞤭 𞤯𞤮𞤲 𞤵𞤣𞥆𞤢𞥄𞤥𞤢 𞤼𞤢𞤸𞤮.


𞤂𞤢𞥄𞤥𞤵 𞤲𞤺𞤵𞤲 𞤬𞤮𞤣𞤭𞥅 𞤧𞤫𞤯𞤵𞤺𞤮𞤤 𞤤𞤢𞥄𞤩𞥆𞤭𞤲𞤢 𞤳𞤮 𞤬𞤫𞤰𞥆𞤭 𞤳𞤮𞤲 𞤲𞤺𞤢𞤥 𞤢𞤲𞤣𞤵𞤺𞤮𞤤 𞤳𞤮 𞤸𞤮𞤥𞤦𞤮 𞤱𞤮𞤲𞤭 𞤩𞤢𞥄𞤱𞤮 𞤫𞤩𞥆𞤮𞥅𞤪𞤫 𞤬𞤮𞤤𞥆𞤵𞤺𞤮𞤤 𞤐𞤦𞤢𞤤𞥆𞤮.


 


 
𞤑𞤮 𞤖𞤢𞤲𞤣𞤫 𞤫 𞤐𞤢𞥄𞤧𞤢𞥄𞤣𞤫⹁ 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮 𞥒𞥐𞥒𞥒 𞤼𞤭𞤥𞥆𞤭 𞤣𞤵𞥅𞤩𞤭 𞤷𞤢𞤨𞤢𞥄𞤲𞤯𞤫 𞤶𞤫𞥅𞤯𞤭𞤯𞤭 (𞥗𞥐) 𞤺𞤭𞤤𞤢 𞤶𞤭𞤦𞤭𞤲𞤢𞥄 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤔𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤆𞤮𞤼𞥆𞤢𞤤 𞤁𞤮𞥅𞤤𞤫 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤶𞤫 𞤘𞤭𞤲𞤫 𞤯𞤫𞤲 (UFDG).


𞤑𞤮 𞤂𞤢𞤦𞤫 𞤮 𞤶𞤭𞤦𞤭𞤲𞤢𞥄⹁ 𞤳𞤮 𞤯𞤮𞤲 𞤳𞤢𞤣𞤭 𞤮 𞤬𞤵𞤯𞥆𞤭 𞤶𞤢𞤲𞤺𞤵𞤣𞤫. 𞤇𞤢𞥄𞤱𞤼𞤭 𞤯𞤵𞤥 𞤮 𞤼𞤭𞤥𞥆𞤭𞤲𞤮𞤴𞤭 𞤺𞤢𞤲𞤣𞤢𞤤 𞤳𞤢 𞤔𞤢𞥄𞤩𞤭 𞤖𞤢𞤼𞥆𞤭𞤪𞤣𞤫 𞤑𞤮𞤲𞤢𞥄𞤳𞤭𞤪𞤭 𞤫 𞤳𞤢 𞤔𞤢𞤲𞤺𞤭𞤪𞤣𞤫 𞤆𞤢𞤪𞤭 𞤬𞤭𞥅 𞤃𞤢𞤲𞤳𞤵𞤺𞤮𞤤 .


𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥖 𞤮 𞤬𞤵𞤯𞥆𞤭 𞤺𞤮𞤤𞥆𞤢𞤲𞤣𞤫 𞤺𞤮𞤥𞤲𞤢𞤼𞤫𞥅𞤪𞤭 𞤘𞤭𞤲𞤫 𞤲𞤣𞤭𞤲.𞤑𞤮 𞤲𞤣𞤢𞥄𞤪𞤼𞤮 𞤲𞤺𞤫𞤴𞤺𞤵 𞤮 𞤬𞤵𞤯𞥆𞤮𞤪𞤭. 𞤌 𞤰𞤢𞤱𞤭𞤪𞤭 𞤧𞤫𞥅𞤯𞤢 𞤧𞤫𞥅𞤯𞤢 𞤸𞤢𞤲 𞤮 𞤼𞤮𞤯𞥆𞤢𞥄 𞤫 𞤃𞤮𞤪𞤧𞤮 𞥑𞥙𞥙𞥖 𞤳𞤮 𞤤𞤢𞥄𞤼𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤀𞤣𞤮 𞤳𞤢 𞤶𞤢𞥄𞤺𞤮𞤪𞤢𞤤 𞤅𞤭𞤣𞤭𞤴𞤢 𞤚𞤵𞥅𞤪𞤫. 𞤖𞤭𞤼𞤢𞥄𞤲𞤣𞤫 𞤫 𞤧𞤫𞥅𞤯𞤢 𞤩𞤢𞥄𞤱𞤼𞤭 𞤯𞤵𞤥⹁ 𞤫 𞤒𞤢𞤪𞤳𞤮 𞥑𞥙𞥙𞥗⹁ 𞤮 𞤱𞤢𞤯𞤢𞥄 𞤶𞤢𞥄𞤺𞤮𞤪𞤢𞥄𞤯𞤮 𞤳𞤢 𞤥𞤢𞤸𞤮𞥅𞤣𞤭. 𞤑𞤮 𞤯𞤮𞤲 𞤮 𞤤𞤵𞤼𞥆𞤭𞥅 𞤸𞤢𞥄 𞤫 𞤁𞤵𞥅𞤶𞤮 𞥑𞥙𞥙𞥙⹁ 𞤮 𞤢𞤪𞤼𞤭𞤪𞤢𞥄 𞤳𞤢 𞤶𞤢𞥄𞤺𞤮𞤪𞤢𞤤 𞤬𞤭𞥅 𞤀𞤣𞤮⹁ 𞤮 𞤩𞤫𞤴𞤣𞤭𞤼𞤢𞤲𞤢𞥄 𞤸𞤮𞥅𞤪𞤫 𞤯𞤮𞤲 𞤘𞤮𞤤𞥆𞤫 𞤖𞤵𞥅𞤩𞤵𞤯𞤫 𞤸𞤢𞤬𞤢𞥄𞤯𞤫.


𞤑𞤮 𞤫 𞤲𞤺𞤢𞤤 𞤶𞤢𞥄𞤺𞤮𞤪𞤢𞤤 𞤮 𞤩𞤵𞤪𞤭 𞤲𞤫𞥅𞤩𞤵𞤣𞤫 𞤫 𞤥𞤵𞤵𞤲. 𞤁𞤵𞥅𞤩𞤭 𞤶𞤮𞤱𞤭 𞤼𞤭𞤥𞥆𞤵𞤯𞤭 𞤳𞤮 𞤳𞤢𞤲𞤳𞤮 𞤶𞤮𞤺𞤭𞥅 𞤲𞤺𞤢𞤤 𞤶𞤢𞥄𞤺𞤮𞤪𞤢𞤤. 𞤑𞤮 𞤯𞤮𞤲 𞤮 𞤭𞤱𞤭 𞤮 𞤱𞤢𞤯𞤢𞥄 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤴𞤵𞤲𞤺𞤮. 𞤑𞤮𞤲𞤮 𞤱𞤵𞤪𞤭𞤲 𞤮 𞤲𞤫𞥅𞤩𞤢𞥄𞤤𞤭 𞤯𞤮𞤲⹁ 𞤸𞤢𞤪𞤭 𞤂𞤢𞤲𞤧𞤢𞤲𞤢 𞤑𞤮𞤲𞤼𞤫 𞤼𞤮𞤯𞥆𞤭𞤳𞤫 𞤥𞤮 𞤳𞤮 𞤢𞤪𞤣𞤮𞥅 𞤶𞤢𞥄𞤺𞤮𞤪𞤢𞤤 𞤺𞤭𞤲𞤫 𞤲𞤺𞤢𞤤 𞤻𞤢𞤤𞤲𞤣𞤫 𞥙 𞤄𞤮𞤱𞤼𞤮 𞥒𞥐𞥐𞥔.


𞤅𞤢𞤦𞤵 𞤨𞤮𞥅𞤯𞤮𞤲’𞤣𞤭𞤪𞤢𞤤 𞤸𞤢𞤳𞤵𞤲’𞤣𞤫 𞤥𞤢𞤳𞥆𞤮 𞤫 𞤊𞤮𞤣𞤫 𞤄𞤢𞤲𞤺𞤵𞤪𞤢 𞤫 𞤱𞤢𞤴𞤤𞤭𞤼𞤢𞤤 𞤲𞤺𞤢𞤤 𞤮 𞤫𞤩𞥆𞤵𞤲𞤮𞥅 𞤱𞤢𞤯𞤵𞤣𞤫 𞤳𞤢 𞤶𞤢𞥄𞤺𞤮𞤪𞤢𞤤⹁ 𞤂𞤢𞤲𞤧𞤢𞤲𞤢 𞤑𞤮𞤲𞤼𞤫 𞤭𞤼𞥆𞤭 𞤥𞤮 𞤳𞤢 𞤢𞤪𞤣𞤢𞥄𞤳𞤵 𞤻𞤢𞤤𞤲𞤣𞤫 𞥔 𞤅𞤫𞤯𞤼𞤮 𞥒𞥐𞥐𞥖.


𞤖𞤭𞤼𞤢𞥄𞤲𞤣𞤫 𞤫 𞤬𞤫𞤷𞥆𞤫𞤪𞤫 𞤩𞤢𞤱𞤼𞤭 𞤯𞤵𞤥⹁ 𞤻𞤢𞤤𞤲𞤣𞤫 𞥘 𞤔𞤮𞤤𞤮 𞥒𞥐𞥐𞥗 𞤬𞤫𞤣𞥆𞤫 UFDG 𞤲𞤣𞤫𞤲 𞤼𞤮𞤯𞥆𞤭𞥅 𞤥𞤮 𞤳𞤮 𞤤𞤮𞤲𞤼𞤮𞥅 𞤄𞤢𞥄 𞤃𞤢𞥄𞤥𞤢𞤣𞤵 𞤳𞤢 𞤸𞤮𞥅𞤪𞤫. 𞤑𞤮 𞤫 𞤭𞤲𞤣𞤫 𞤲𞤣𞤫𞥅 𞤬𞤫𞤣𞥆𞤫 𞤮 𞤣𞤢𞤪𞤭𞥅 𞤤𞤢𞥄𞤦𞤭 𞤼𞤢𞤼𞤭 𞤬𞤭𞥅 𞤤𞤢𞥄𞤥𞤢𞤺𞤮𞤤 𞤘𞤭𞤲𞤫.


𞤑𞤢 𞤧𞤵𞤩𞤮 𞥒𞥐𞥑𞥐⹁ 𞤩𞤢𞥄𞤱𞤮 𞤮 𞤱𞤮𞤲𞤵𞤣𞤫 𞤢𞤪𞤢𞤲𞤮 𞤳𞤢 𞤴𞤢𞤸𞤢𞤲𞤣𞤫 𞤢𞤪𞤢𞤲𞤫𞤪𞤫 𞤸𞤢𞤳𞥆𞤵𞤲’𞤣𞤫 𞤴𞤭𞤥𞤩𞤫 𞥒𞥔⹁ 𞤳𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤴𞤢𞤤𞤼𞤭 𞤸𞤮𞥅𞤪𞤫 𞤳𞤢 𞤴𞤢𞤸𞤢𞤲𞤣𞤫 𞤯𞤭𞤯𞤢𞤩𞤫𞤪𞤫. 𞤉 𞥒𞥐𞥑𞥕 𞤮 𞤣𞤢𞤪𞤼𞤭𞥅 𞤀𞤤𞤬𞤢𞥄 𞤑𞤮𞤲𞤣𞤫 𞤳𞤢𞤣𞤭⹁ 𞤳𞤮𞤲𞤮 𞤮𞤲 𞤯𞤮𞤲 𞤶𞤮𞥅𞤯𞤭𞤼𞤭𞥅.


𞤐𞤣𞤫 𞤼𞤢𞤱𞤵𞤲𞤮𞥅 𞤣𞤮𞤧𞤼𞤫𞤪𞤫 𞤘𞤭𞤲𞤫 𞤲𞤣𞤫𞤲 𞤣𞤵𞤽𞤭𞤲𞤢𞤲𞤢𞥄 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤸𞤢𞤨𞥆𞤵 𞤼𞤢𞤼𞤢𞤩𞤮⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤢𞤴𞤤𞤭𞤼𞤭 𞤲𞤣𞤫 𞤮 𞤧𞤭𞤲𞤷𞤭 𞤣𞤮𞤧𞤼𞤫𞤪𞤫 𞤸𞤫𞤧𞤫𞤪𞤫 𞤬𞤭𞥅 𞤲𞤮 𞤮 𞤣𞤢𞤪𞤮𞤪𞤢 𞤫 𞤧𞤵𞤩𞤮 𞤧𞤢𞥄𞤼𞤭𞤲𞤮𞥅𞤲𞤺𞤮 𞤲𞤺𞤮𞤲 𞤻𞤢𞤤𞤲𞤣𞤫 𞥑𞥘 𞤒𞤢𞤪𞤳𞤮 𞥒𞥐𞥒𞥐.


𞤅𞤫𞤤𞥆𞤵 𞤁𞤢𞤤𞤫𞤲 𞤣𞤢𞤪𞤼𞤭𞥅 𞤥𞤮 𞤫 𞤲𞤺𞤮𞤲 𞤧𞤵𞤩𞤮 𞤯𞤮𞤲 𞤳𞤢𞤣𞤭. 𞤙𞤢𞤤𞤲𞤣𞤫 𞥑𞥙 𞤒𞤢𞤪𞤳𞤮 𞥒𞥐𞥒𞥐⹁ 𞤻𞤢𞤤𞥆𞤢𞤤 𞤩𞤢𞥄𞤱𞤮 𞤧𞤵𞤩𞤮 𞤲𞤺𞤮𞤲 𞤸𞤮𞤥𞤦𞤵𞤣𞤫⹁ 𞤅𞤫𞤤𞥆𞤵 𞤁𞤢𞤤𞤫𞤲 𞤴𞤢𞤤𞤼𞤭 𞤸𞤮𞤤𞥆𞤭𞤼𞤭 𞤳𞤮 𞤳𞤢𞤲𞤳𞤮 𞤬𞤮𞥅𞤤𞤭. 𞤑𞤮𞤲𞤮 𞤘𞤮𞥅𞤥𞤵 𞤸𞤢𞤤𞤬𞤭𞤲𞤢𞤲𞤮𞥅𞤲𞤺𞤵 𞤅𞤵𞤩𞤮 𞤲𞤺𞤮𞤲 𞤼𞤢𞤦𞤭𞤲𞤼𞤭𞤲𞤢𞥄𞤤𞤭 𞤯𞤫𞤲 𞤦𞤮𞤼𞤫 𞤯𞤫 𞤅𞤫𞤤𞥆𞤵 𞤁𞤢𞤤𞤫𞤲 𞤴𞤢𞤤𞤼𞤭𞤲𞤭. 𞤙𞤢𞤤𞤲𞤣𞤫 𞥒𞥔 𞤒𞤢𞤪𞤳𞤮 𞤘𞤮𞥅𞤥𞤵 𞤲𞤺𞤵𞤲 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤳𞤮 𞤀𞤤𞤬𞤢 𞤑𞤮𞤲𞤣𞤫 𞤬𞤮𞥅𞤤𞤭. 𞤃𞤵𞤪𞤼𞤮 𞤱𞤢𞤯𞤭⹁ 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮 𞤱𞤢𞤪𞤢𞥄


𞤖𞤭𞤼𞤢𞥄𞤲𞤣𞤫 𞤩𞤢𞥄𞤱𞤮 𞤲𞤣𞤵𞥅 𞤶𞤭𞥅𞤩𞤮𞤤𞤣𞤵⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢 𞤫 𞤧𞤮𞥅𞤪𞤭𞥅𞤩𞤫 𞤥𞤵𞤵𞤲 𞤬𞤮𞤤𞥆𞤭 𞤀𞤤𞤬𞤢𞥄 𞤑𞤮𞤲𞤣𞤫. 𞤍𞤵𞤥 𞤳𞤮 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥕 𞤅𞤭𞤤𞤼𞤮 𞥒𞥐𞥒𞥑 𞤱𞤢𞤯𞤭.


𞤅𞤫𞤤𞥆𞤵 𞤁𞤢𞤤𞤫𞤲 𞤸𞤮𞤤𞥆𞤭𞤼𞤭𞥅 𞤫 𞤳𞤫𞤲𞤫 𞤱𞤮𞤲𞤣𞤫𞤥𞤢 𞤮𞤥𞤮 𞤱𞤮𞤲𞤢𞤲𞤭 𞤬𞤮𞤤𞥆𞤵𞤪𞤵 𞤲𞤣𞤵𞤲.


𞤁𞤵𞥅𞤩𞤭𞤼𞤢𞤲𞤣𞤫 𞤫 𞤶𞤢𞤥 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲. 𞤕𞤫𞤤𞥆𞤢𞤤⹁ 𞤥𞤢𞤤𞤢𞤤 𞤫 𞤶𞤵𞥅𞤼𞤢𞤤 𞤦𞤢𞥄𞤤𞤯𞤫.🎉🎂


 
𞤅𞤫𞤲𞤫𞤺𞤢𞤤 𞤴𞤢𞤸𞤭𞥅 𞤳𞤢 𞤼𞤭𞤥𞥆𞤮𞥅𞤣𞤫 𞤬𞤮𞥅𞤤𞤮𞤼𞤭𞤪𞤮 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤩𞤢𞥄𞤱𞤮 𞤲𞤺𞤢𞤴𞤵𞥅𞤶𞤭 𞤥𞤢𞤩𞥆𞤫 𞤯𞤭𞤲 𞤨𞤭𞤴𞤵𞤣𞤫 𞤑𞤢𞤤𞤢𞤤𞤯𞤭 𞤄𞤵𞤪𞤳𞤭𞤲𞤢 𞤯𞤭𞤲 𞤳𞤵𞥅𞤤𞤫 𞤼𞤢𞤼𞤭 𞤱𞤵𞤪𞤼𞤢𞥄 𞤺𞤮𞥅𞤼𞤢𞤤.


𞤑𞤮 𞤀𞤦𞤣𞤵𞤤 𞤔𞤢𞤤𞥆𞤮⹁ 𞤬𞤭𞤶𞤢𞤲𞤮𞥅𞤱𞤮 𞤆𞤢𞤪𞤭 𞤅𞤫𞤲 𞤔𞤫𞤪𞤥𞤫𞤲 𞤱𞤮𞤲𞤭 𞤳𞤮 𞤢𞤣𞤭𞥅 𞤬𞤫𞤱𞤲𞤵𞤣𞤫 𞤳𞤵𞥅𞤤𞤢𞤤. 𞤋𞤣𞤭𞤪𞤭𞥅𞤧𞤢 𞤘𞤢𞤲𞤢 𞤘𞤫𞥅𞤴 𞤯𞤭𞤯𞤥𞤭𞤼𞤭 𞤧𞤭 𞤋𞤦𞤪𞤢𞥄𞤸𞤭𞥅𞤥𞤢 𞤚𞤵𞥅𞤪𞤫 𞤱𞤵𞤪𞤼𞤢𞤲𞤭 𞤄𞤵𞤪𞤳𞤭𞤲𞤢 𞤺𞤮𞥅𞤼𞤢𞤤. 𞤑𞤮 𞤲𞤣𞤫 𞤄𞤵𞤪𞤳𞤭𞤲𞤢𞥄𞤩𞤫 𞤩𞤫𞤲 𞤬𞤵𞤯𞥆𞤢𞤼𞤢 𞤸𞤫𞤩𞤵𞤣𞤫 𞤯𞤮𞤲 𞤼𞤢𞤥𞤢𞤱𞤵⹁ 𞤅𞤢𞥄𞤶𞤮 𞤥𞤢𞥄𞤲𞤫 𞤱𞤢𞤪𞤭𞤩𞤫 𞤩𞤫𞤪𞤯𞤫 𞤯𞤫𞤲 𞤲𞤣𞤫 𞤳𞤢𞤲𞤳𞤮 𞤳𞤢𞤣𞤭 𞤮 𞤱𞤢𞤯𞤵𞤲𞤮𞥅 𞤩𞤫 𞤳𞤵𞥅𞤤𞤢𞤤 𞤸𞤢𞤪𞤭 𞤤𞤫 𞤳𞤮 𞤳𞤮𞤶𞤮𞤥𞤢𞥄𞤶𞤫 𞥕 𞤨𞤫𞤼 𞤸𞤫𞤣𞥆𞤭𞥅 𞤫 𞤸𞤢𞤨𞥆𞤵 𞤲𞤺𞤵𞤲.






𞤑𞤮 𞤶𞤢𞤲𞤺𞤮 𞤫 𞤲𞤢𞥄𞤧𞤢𞤲𞤣𞤫 𞤢𞤲𞤣𞤫𞤼𞤫𞥅 𞤳𞤮 𞤸𞤮𞤥𞤦𞤮 𞤸𞤢𞤳𞤵𞥅𞤲’𞤣𞤫 𞤑𞤢𞤥𞤢𞤪𞤵𞤲 𞤫 𞤉𞤶𞤭𞤨𞤼𞤳 𞤩𞤫 𞤬𞤮𞤼𞥆𞤢𞤼𞤢 𞤫 𞤥𞤵𞤵𞤲.


𞤇𞤢𞥄𞤱𞤮 𞤩𞤫 𞤬𞤮𞥅𞤤𞤵𞤣𞤫 𞤄𞤶𞤪𞤳𞤭𞤲𞤢 𞤸𞤢𞤲𞤣𞤫⹁ 𞤧𞤫𞤲𞤫𞤺𞤢𞤤𞤲𞤢𞥄𞤩𞤫 𞤩𞤫𞤲 𞤴𞤢𞤳𞤼𞤵𞤲𞤮 𞤫 𞤤𞤢𞥄𞤱𞤭 𞤯𞤭𞤲 𞤸𞤮𞤤𞥆𞤵𞤺𞤮𞤤 𞤱𞤫𞤤𞤼𞤢𞥄𞤪𞤫. 𞤒𞤭𞤥𞤩𞤫 𞤯𞤵𞥅𞤯𞤵𞤩𞤫 𞤥𞤮𞥅𞤩𞤭𞥅 𞤳𞤢 𞤸𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫.


𞤃𞤢𞤳𞤭 𞤅𞤢𞤤⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤴𞤢𞤤𞤼𞤭 𞤧𞤢𞤤𞤥𞤮𞤲’𞤣𞤭𞤪𞤭⹁ 𞤱𞤫𞤤𞤼𞤮𞤣𞤭 𞤫 𞤥𞤢𞤩𞥆𞤫.


𞤏𞤮𞤲𞤭𞥅 𞤤𞤢𞥄𞤦𞤭 𞤯𞤭𞤯𞤭 𞤶𞤮𞤳𞥆𞤮𞤲’𞤣𞤭𞤪𞤯𞤭 𞤅𞤫𞤲𞤫𞤺𞤢𞤤 𞤲𞤮 𞤴𞤢𞤸𞤵𞤣𞤫 𞤳𞤢 𞤼𞤭𞤥𞥆𞤮𞥅𞤣𞤫 𞤊𞤮𞥅𞤤𞤮𞤲’𞤣𞤭𞤪𞤮 𞤬𞤭𞥅 𞤊𞤫𞤤𞤲𞤺𞤮 𞤀𞤬𞤪𞤭𞤳 𞤲𞤺𞤮𞤲. 𞤉 𞥒𞥐𞥑𞥙 𞤩𞤫 𞤴𞤢𞤸𞤵𞤲𞤮 𞤳𞤮𞤲𞤮 𞤳𞤮 𞤀𞤤𞤶𞤢𞤪𞤭𞥅 𞤰𞤫𞤼𞥆𞤵𞤲𞤮𞥅 𞤬𞤫𞤤𞤲𞤺𞤮 𞤲𞤺𞤮𞤲.
𞤕𞤢𞤤𞥆𞤮𞤤 (𞤩𞤮𞤺𞥆𞤮𞤤) 𞤤𞤢𞤧𞤼𞤫 𞤲𞤮 𞤼𞤢𞤰𞤭 𞤴𞤢𞤲𞤭 𞤫 𞤷𞤵𞥅𞤯𞤭 𞤳𞤢𞤻𞤵𞤲 𞤫 𞤴𞤭𞤥𞤩𞤫 𞤱𞤮𞤲𞤵𞤲𞤮𞥅𞤩𞤫 𞤫 𞤤𞤵𞥅𞤥𞤮 𞤧𞤫𞤪𞤢 𞤑𞤭𞤲𞤧𞤢𞤧𞤢⹁ 𞤤𞤢𞥄𞤥𞤮𞤪𞤣𞤫 𞤐𞤺𞤫𞤲𞤣𞤭 𞤑𞤮𞤲𞤺𞤮 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤪𞤭.


𞤍𞤵𞤥 𞤳𞤮 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞥒 𞤕𞤮𞤤𞤼𞤮 𞥒𞥐𞥒𞥒 𞤱𞤢𞤯𞤭. 𞤑𞤮 𞤩𞤢𞤣𞤲𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮 𞤥𞤢𞥄𞤴𞤭𞥅 𞤫 𞤥𞤵𞤵𞤲. 𞤀𞤲𞤣𞤢𞥄𞤳𞤢 𞤼𞤢𞤸𞤮 𞤲𞤮 𞤤𞤢𞥄𞤩𞤭𞤪𞤭 𞤳𞤮 𞤱𞤮𞤲𞤭 𞤧𞤢𞤦𞤵 𞤼𞤢𞤰𞤵𞤺𞤮𞤤 𞤲𞤺𞤮𞤤 𞤷𞤢𞤤𞥆𞤮𞤤. 𞤑𞤮𞤲𞤮 𞤥𞤮𞤶𞤮𞤦𞤫𞤪𞤫 𞤸𞤢𞤤𞤬𞤭𞤲𞤢𞥄𞤲𞤣𞤫 𞤲𞤣𞤫𞤲 𞤬𞤭𞥅 𞤤𞤢𞤧𞤼𞤫 𞤯𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤬𞤢𞤪𞤻𞤭𞤼𞤫𞤪𞤫 𞤴𞤢𞤲𞤭 𞤫 𞤷𞤢𞤤𞥆𞤮𞤤 𞤲𞤺𞤮𞤤.




𞤑𞤮 𞤪𞤫𞤱𞤩𞤫 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤫 𞤥𞤢𞥄𞤴𞤵𞤩𞤫 𞤩𞤫𞤲. 𞤉 𞤦𞤭𞤴𞤮𞤤 𞤸𞤢𞤤𞤬𞤭𞤲𞤢𞥄𞤯𞤮 𞤳𞤮𞤲𞤺𞤮𞤤 𞤮𞤲 𞤳𞤢 𞤺𞤮𞤥𞤲𞤢𞤼𞤫𞥅𞤪𞤭 𞤑𞤭𞤲𞤧𞤢𞤧𞤢⹁ 𞤩𞤢𞤴𞤼𞤭 𞤷𞤢𞤤𞥆𞤮𞤤 𞤲𞤺𞤮𞤤 𞤼𞤢𞤰𞤭𞥅⹁ 𞤧𞤫𞤲𞤺𞤮 𞤱𞤮𞤲𞤣𞤵𞤲’𞤺𞤮 𞤲𞤺𞤮𞤲 𞤫 𞤤𞤢𞤧𞤼𞤫 𞤴𞤢𞤲𞤭 𞤫 𞤶𞤮𞥅𞤤𞤮𞤤 𞤸𞤫𞤱𞤵𞤲’𞤺𞤮𞤤 𞤲𞤣𞤭𞤴𞤢𞤥 𞤦𞤢𞤯𞤼𞤢𞤲𞤫 𞤼𞤮𞤩𞤮 𞤲𞤺𞤮𞤲 𞤦𞤭𞤥𞤦𞤭. 𞤍𞤵𞤥 𞤲𞤮 𞤼𞤢𞤱𞤢𞥄 𞤫 𞤳𞤮 𞤱𞤢𞤪𞤭𞥅 𞤯𞤵𞥅𞤯𞤵𞤩𞤫.


𞤀𞤪𞤣𞤭𞥅𞤯𞤮 𞤶𞤢𞥄𞤺𞤮𞤪𞤢𞤤 𞤑𞤮𞤲𞤺𞤮 𞤲𞤺𞤢𞤤 𞤴𞤢𞤸𞤵𞤲𞤮 𞤳𞤢 𞤤𞤵𞥅𞤥𞤮 𞤼𞤮𞤲 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫. 𞤌 𞤸𞤮𞤤𞥆𞤭𞥅 𞤳𞤮 𞤥𞤢𞤧𞤭𞥅𞤦𞤮 𞤥𞤢𞤱𞤲𞤺𞤮 𞤱𞤢𞤯𞤭 𞤯𞤮𞤲. 𞤌 𞤴𞤢𞤪𞤤𞤭𞤲𞤭𞥅 𞤳𞤢𞤤𞤢 𞤥𞤢𞥄𞤴𞤭𞤪𞤢𞥄𞤯𞤮.


𞤂𞤢𞥄𞤥𞤵 𞤲𞤺𞤵𞤲 𞤬𞤮𞤣𞤭𞥅 𞤤𞤢𞤧𞤲𞤣𞤢𞤺𞤮𞤤 𞤳𞤮 𞤬𞤫𞤰𞥆𞤭 𞤳𞤮𞤲 𞤲𞤺𞤢𞤥 𞤢𞤲𞤣𞤵𞤺𞤮𞤤 𞤳𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤥𞤢𞤧𞤭𞥅𞤦𞤮.
𞤐𞤮 𞤮 𞤬𞤮𞤣𞤭𞤪𞤲𞤮𞥅 𞤲𞤮𞤲⹁ 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤴𞤢𞤤𞤼𞤵𞤲𞤮 𞤴𞤫𞥅𞤧𞤮 𞤸𞤫𞤧𞤤𞤮𞥅𞤩𞤫 𞤩𞤫𞤲 𞤳𞤢 𞤖𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫 𞤥𞤢𞤳𞥆𞤮⹁ 𞤲𞤺𞤢𞤥 𞤬𞤫𞤤𞥆𞤭𞤲𞤼𞤭𞤲𞤺𞤮𞤤 𞤱𞤮𞤲𞤣𞤫𞤥𞤢 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤸𞤵𞤩𞤭𞤲’𞤣𞤭𞤳𞤫 𞤶𞤭𞥅𞤩𞤮𞤤𞤣𞤵 𞤲𞤣𞤵𞤲 𞤄𞤭𞤧𞤢𞤱𞤮. 𞤉 𞤩𞤢𞤲𞤺𞤭𞤲𞤢𞤲𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤮𞤥𞤮 𞤸𞤭𞤧𞤭. 𞤖𞤢𞤪𞤭 𞤲𞤮 𞤱𞤮𞤲𞤣𞤭 𞤫 𞤥𞤢𞤳𞥆𞤮 ⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤.
𞤑𞤢 𞤩𞤢𞥄𞤱𞤮 𞤰𞤢𞤱𞤢𞤤 𞤧𞤮𞥅𞤪𞤭𞥅𞤩𞤫 𞤥𞤵𞤪𞤼𞤵𞤩𞤫 𞤧𞤵𞤨𞥆𞤭𞤼𞤭𞤲𞤮 𞤳𞤢 𞤶𞤮𞤲𞤺𞤣𞤫 𞤶𞤢𞥄𞤺𞤮𞤪𞤢𞤤 𞤄𞤭𞤧𞤢𞤱𞤮 𞤲𞤺𞤢𞤤 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤯𞤫⹁ 𞤱𞤢𞤪𞤭 𞤦𞤢𞤪𞤥𞤭𞤲𞤭 𞤦𞤵𞤴 𞤫 𞤥𞤢𞤩𞥆𞤫. 𞤑𞤮𞤲𞤮 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤫 𞤀𞤪𞤣𞤮 𞤶𞤢𞥄𞤺𞤮𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤧𞤮𞤪𞤼𞤭𞤪𞤢𞥄 𞤯𞤮𞤲 𞤫 𞤶𞤢𞤥 𞤩𞤫 𞤲𞤢𞤩𞤢𞥄 𞤳𞤢 𞤸𞤵𞤩𞤫𞥅𞤪𞤫 𞤳𞤮𞥅𞤪𞤢𞥄𞤺𞤵.
𞤓𞤥𞤢𞤪𞤵 𞤐𞤦𞤢𞤤𞥆𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤱𞤮𞤲𞤭 𞤩𞤢𞥄𞤱𞤮 𞤲𞤣𞤫𞥅 𞤫𞤼𞤢𞥄𞤪𞤫 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤥𞤮⹁ 𞤳𞤮 𞤢𞤴𞤩𞤫 𞤣𞤫𞤥𞤮𞤳𞤢𞤪𞤢𞥄𞤳𞤵 𞤫 𞤩𞤫𞤲 𞤼𞤭𞤳𞥆𞤢𞤲𞤩𞤫 𞤥𞤮 𞤧𞤢𞤦𞤵 𞤸𞤢𞤩𞤵𞤺𞤮𞤤 𞤥𞤢𞤳𞥆𞤵 𞤺𞤵𞤴𞤢𞥄𞤤𞤫 𞤫 𞤻𞤮𞥅𞤺𞤫. 𞤌 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤯𞤵𞥅𞤯𞤵𞤩𞤫 𞤫 𞤳𞤮𞤲𞤵 𞤘𞤭𞤲𞤫 𞤄𞤭𞤧𞤢𞤱𞤮 𞤲𞤺𞤵𞤲 𞤥𞤢𞥄𞤴𞤵𞤲𞤮 𞤫 𞤨𞤭𞤴𞤪𞤮 𞤲𞤺𞤮𞤲 𞤸𞤢𞤲𞤣𞤫 𞤬𞤭𞥅 𞤸𞤭𞤱𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲.
𞤉 𞤼𞤫𞤲𞤼𞤭𞤲𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭⹁ 𞤁𞤉𞤐𞤘𞤖𞤀 (ECOWAS- CEDEAO) 𞤢𞤴𞤦𞤭𞤲𞤭𞥅 𞤫𞤼𞤢𞥄𞤪𞤫 𞤊𞤮𞤤𞥆𞤵𞤺𞤮𞤤 𞤐𞤦𞤢𞤤𞥆𞤮. 𞤇𞤫 𞤼𞤮𞤪𞤭𞤲𞤮 𞤧𞤮𞥅𞤪𞤭𞥅𞤩𞤫 𞤥𞤵𞤪𞤼𞤵𞤩𞤫 𞤩𞤫𞤲 𞤪𞤵𞤼𞥆𞤢𞤺𞤮𞤤 𞤳𞤢 𞤣𞤢𞥄𞤳𞤢𞥄𞤶𞤭 𞤥𞤢𞤩𞥆𞤫
𞤓𞤥𞤢𞤪𞤵 𞤐𞤦𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤮𞤲 𞤲𞤮 𞤫 𞤶𞤢𞤥⹁ 𞤳𞤮 𞤯𞤵𞤥 𞤸𞤫𞤧𞤤𞤮𞥅𞤱𞤮 France24 𞤸𞤮𞤤𞥆𞤭𞤼𞤭.
𞤌 𞤱𞤭𞤭 𞤮 𞤶𞤢𞥄𞤩𞤮𞤲’𞤣𞤭𞤪𞤭𞥅 𞤫 𞤥𞤢𞤳𞥆𞤮 𞤳𞤮𞤲𞤺𞤵𞤯𞤭. 𞤐𞤮 𞤸𞤢𞤧𞤭𞥅 𞤳𞤢 𞤐𞤦𞤢𞤤𞥆𞤮 𞤰𞤫𞤼𞥆𞤢 𞤳𞤮𞤲𞤺𞤮𞤤 𞤳𞤢 𞤲𞤫𞥅𞤩𞤢𞥄.
𞤖𞤫𞤧𞤤𞤮𞥅𞤩𞤫 𞤩𞤫𞤲 𞤲𞤮𞤣𞥆𞤭𞤼𞤢𞥄𞤥𞤢 𞤳𞤢 𞤖𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫.

𞤖𞤢𞤲𞤣𞤫 𞤫 𞤥𞤢𞤱𞤦𞤢𞥄𞤪𞤫⹁ 𞥑 𞤕𞤮𞤤𞤼𞤮⹁ 𞤳𞤢 𞤩𞤢𞥄𞤱𞤮 𞤰𞤢𞤱𞤢𞤤⹁ 𞤤𞤮𞥅𞤱𞤢𞤲𞤯𞤫 𞤬𞤫𞤼𞥆𞤭𞤲𞤢𞤲𞤮 𞤦𞤭𞤲𞤣𞤫 𞤸𞤵𞤩𞤫𞥅𞤪𞤫 𞤤𞤢𞥄𞤥𞤮𞤪𞤣𞤫 𞤘𞤭𞤲𞤫 𞤄𞤭𞤧𞤢𞤱𞤮 𞤲𞤣𞤫𞤲. 𞤊𞤫𞤱𞤲𞤣𞤮 𞤯𞤵𞤥 𞤱𞤢𞤯𞤭⹁ 𞤼𞤢𞤱𞤭 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤼𞤵𞤥𞤦𞤮𞤲’𞤣𞤭𞤪𞤭.
 
𞤘𞤭𞤤𞤢 𞤯𞤵𞤥 𞤱𞤢𞤯𞤭 𞤧𞤮𞥅𞤪𞤭𞥅𞤩𞤫 𞤸𞤢𞤴𞤲𞤢𞥄𞤥𞤢 𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤄𞤭𞤧𞤢𞤱𞤮 𞤲𞤣𞤫𞤲. 𞤇𞤫 𞤸𞤵𞥅𞤩𞤭𞤼𞤭𞥅 𞤳𞤵𞤩𞤫𞥅𞤶𞤫 𞤶𞤢𞥄𞤺𞤮𞤪𞤯𞤫 𞤯𞤵𞥅𞤯𞤵𞤯𞤫.
 
𞤊𞤭𞥅 𞤳𞤢𞤤𞤢 𞤳𞤮 𞤤𞤢𞥄𞤩𞤭 𞤢𞤲𞤣𞤢𞥄𞤳𞤭 𞤼𞤢𞤸𞤮 𞤸𞤮𞥅𞤪𞤫 𞤲𞤮 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤬𞤫𞤱𞤲𞤣𞤮𞤪𞤭⹁ 𞤁𞤫𞤐𞤘𞤖𞤀 (ECOWAS – CEDEAO)⹁ 𞤥𞤮𞤶𞤮𞤦𞤫𞤪𞤫 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳 𞤯𞤫𞤲 𞤴𞤢𞤤𞤼𞤭𞤲𞤭𞥅 𞤼𞤫𞤲𞤼𞤭𞤲𞤮𞤤 𞤳𞤢 𞤩𞤫 𞤱𞤭𞤭 𞤱𞤮𞤲𞤣𞤫𞤥𞤢 𞤳𞤭𞤧𞤭𞤴𞤫𞥅 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤲𞤮 𞤫 𞤶𞤵𞥅𞤯𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲. 𞤃𞤮𞤶𞤮𞤦𞤫𞤪𞤫 𞤲𞤣𞤫𞤲 𞤼𞤮𞤪𞤭𞤳𞤫 𞤧𞤮𞥅𞤪𞤭𞥅𞤩𞤫 𞤪𞤵𞤼𞥆𞤢𞤺𞤮𞤤 𞤳𞤢 𞤣𞤢𞥄𞤳𞤢𞥄𞤶𞤭 𞤥𞤢𞤩𞥆𞤫.
 
𞤏𞤮𞥅𞤣𞤭 𞤱𞤭𞤵𞤩𞤫⹁ 𞤳𞤮 𞤬𞤢𞤥𞤯𞤭𞥅 𞤱𞤮𞥅 𞤯𞤭𞤯𞤮 𞤱𞤢𞤪𞤢𞥄𞤥𞤢 𞤳𞤮𞤲𞤮 𞤢𞤲𞤣𞤢𞥄𞤳𞤢 𞤼𞤭𞤲𞤣𞤭𞤲𞤮𞥅𞤪𞤫 𞤥𞤢𞥄𞤴𞤵𞤩𞤫 𞤩𞤫𞤲. 𞤍𞤵𞥅𞤯𞤵𞤩𞤫 𞤦𞤢𞤪𞤥𞤭𞥅 𞤳𞤢𞤣𞤭.
 
𞤐𞤮 𞤺𞤢𞤧𞤢 𞤳𞤮 𞤱𞤢𞤴𞤤𞤭𞤼𞤢𞤤 𞤶𞤢𞥄𞤺𞤮𞤪𞤢𞤤 𞤱𞤢𞤯𞤵𞤲’𞤺𞤢𞤤 𞤫 𞤯𞤫𞥅 𞤦𞤢𞤤𞤯𞤫 𞤯𞤮𞤮 𞤱𞤮𞤲𞤭 𞤧𞤢𞤦𞤵 𞤲𞤣𞤵𞥅 𞤶𞤭𞥅𞤩𞤮𞤤𞤣𞤵 𞤬𞤫𞤱𞤲𞤣𞤭𞥅𞤲𞤣𞤵 𞤄𞤭𞤧𞤢𞤱𞤮 𞤸𞤢𞤲𞤣𞤫.
 
𞤚𞤭𞤥𞥆𞤢𞥄𞤤𞤭 𞤸𞤢𞤴 𞤴𞤮𞤲𞤼𞤫𞤪𞤫 𞤺𞤭𞤤𞤢 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤱𞤢𞤴𞤤𞤢𞥄⹁ 𞤸𞤢𞤤𞤬𞤭𞤲𞤢𞥄𞤯𞤮 𞤯𞤮𞤲 𞤬𞤭𞥅 𞤳𞤭𞤧𞤢𞤤 𞤲𞤺𞤢𞤤 𞤭𞤼𞥆𞤢𞥄. 𞤄𞤢𞤯𞤼𞤢𞤲𞤫 𞤲𞤺𞤢𞤤 𞤱𞤢𞤴𞤤𞤭𞤼𞤢𞤤⹁ 𞤨𞤮𞥅𞤯𞤮𞤲’𞤣𞤭𞤪𞤢𞤤 𞤼𞤭𞤹𞤯𞤵𞤲’𞤺𞤢𞤤 𞤱𞤢𞤯𞤵𞤲𞤮 𞤸𞤢𞤳𞥆𞤵𞤲’𞤣𞤫 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤫 𞤀𞤪𞤣𞤭𞥅𞤯𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤.
 
 
 
 
 
 
𞤑𞤮 𞤦𞤢𞥄𞤤𞤯𞤫 𞤼𞤢𞤼𞤭 𞤶𞤢𞥄𞤺𞤮𞤪𞤢𞤤 𞤃𞤢𞤤𞤭 𞤲𞤺𞤢𞤤 𞤪𞤮𞤳𞥆𞤭 𞤴𞤢𞥄𞤳𞤮𞤪𞤢𞥄𞤯𞤮 (𞤢𞤥𞤦𞤢𞤧𞤢𞤣𞤫𞤪𞤶𞤮) 𞤊𞤢𞤪𞤢𞤲𞤧𞤭 𞤮𞤲 𞤃𞤢𞤤𞤭 𞤬𞤭𞥅 𞤴𞤮 𞤮 𞤥𞤮𞥅𞤩𞤵 𞤮 𞤴𞤢𞤤𞤼𞤢.


𞤑𞤮 𞤳𞤢 𞤰𞤫𞤱𞤤𞤵 𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤵 𞤃𞤢𞤤𞤭 𞤳𞤮𞤤𞥆𞤭𞤼𞤢𞤤 𞤲𞤺𞤢𞤤 𞤶𞤢𞤲𞤺𞤢𞥄. 𞤑𞤮 𞤱𞤮𞤲𞤭 𞤧𞤢𞤦𞤵 𞤪𞤻𞤯𞥒𞤺𞤮𞤤 𞤮𞥅 𞤴𞤢𞥄𞤳𞤮𞥅𞤪𞤢𞥄𞤯𞤮⹁ 𞤳𞤮 𞤳𞤮𞤲𞤺𞤵𞤯𞤭 𞤯𞤭 𞤶𞤢𞥄𞤺𞤢𞤮𞤪𞤢𞥄𞤯𞤮 𞤊𞤢𞤪𞤢𞤲𞤧𞤭 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤷𞤵𞤳𞥆𞤭 𞤤𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲.




𞤟𞤢𞤲 𞤋𞤾 𞤂𞤫𞤁𞤭𞤪𞤭𞤴𞤢𞤲⹁ 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤫 𞤯𞤫𞥅 𞤦𞤢𞥄𞤤𞤯𞤫 𞤬𞤫𞤰𞥆𞤵𞤯𞤫 𞤯𞤮𞤮 𞤱𞤭𞤵𞤲𞤮 𞤱𞤮𞤲𞤣𞤫𞤥𞤢 𞤁𞤮𞥅𞤤𞤢𞤤 𞤶𞤮𞥅𞤯𞤭𞥅𞤲𞤺𞤢𞤤 𞤲𞤺𞤢𞤤 𞤸𞤮𞥅𞤪𞤫 𞤃𞤢𞤤𞤭 𞤴𞤢𞤤𞤼𞤭𞥅 𞤫 𞤶𞤵𞥅𞤯𞤫⹁ 𞤸𞤮𞥅𞤪𞥓 𞤯𞤵𞤥 𞤳𞤢𞤣𞤭 𞤱𞤮𞤲𞤢𞥄 𞤧𞤢𞤪𞤭𞤴𞤢 𞤲𞤺𞤢𞤤 𞤶𞤮𞥅𞤯𞤮𞤪𞤭. 𞤌 𞤱𞤭𞤭 𞤳𞤢𞤣𞤭 𞤲𞤺𞤢𞤤 𞤣𞤮𞥅𞤤𞤢𞤤 𞤲𞤮 𞤢𞤣𞥆𞤭 𞤸𞤢𞤩𞤮𞥅𞤩𞤫 𞤈𞤵𞤧𞤳𞤭𞥅𞤩𞤫 𞤱𞤮𞤲𞤵𞤩𞤫 𞤢𞤣𞤵𞤣𞤫 𞤲𞤺𞤢𞤤𞤵𞥅𞤶𞤭 𞤤𞤫𞤴𞤣𞤭 𞤲𞤣𞤭𞤲 𞤷𞤮𞤺𞥆𞤵 𞤴𞤮 𞤩𞤫 𞤪𞤫𞥅𞤲𞤵 𞤲𞤺𞤢𞤤.


𞤊𞤢𞤪𞤢𞤲𞤧𞤭 𞤸𞤢𞤥𞤦𞤭𞤪𞤢𞤲𞤭𞥅 𞤃𞤢𞤤𞤭 𞤴𞤢𞤤𞤼𞤭𞤲𞤺𞤮𞤤 𞤑𞤮𞤲𞤵 𞤥𞤢𞤩𞥆𞤫 𞤲𞤺𞤵𞤲. 𞤔𞤢𞥄𞤺𞤮𞤪𞤢𞥄𞤯𞤮 𞤊𞤢𞤪𞤢𞤲𞤧𞤭 𞤮𞤲 𞤳𞤢 𞤲𞤣𞤫𞤲𞤳𞤢 𞤸𞤮𞤤𞥆𞤵𞤲𞤮 𞤫 𞤸𞤮𞤪𞤦𞤭𞥅𞤪𞤫 𞤬𞤫𞤰𞥆𞤵𞤲’𞤣𞤫 𞤯𞤮𞤮 𞤱𞤮𞤲𞤣𞤫𞤥𞤢 𞤊𞤢𞤪𞤢𞤲𞤧𞤭 𞤣𞤵𞤽𞤢𞥄𞤳𞤭 𞤢𞤷𞥆𞤵𞤺𞤮𞤤 𞤧𞤮𞥅𞤪𞤭𞥅𞤩𞤫 𞤥𞤢𞤩𞥆𞤫 𞤩𞤫𞤲 𞤲𞤣𞤫𞤪 𞤃𞤢𞤤𞤭 𞤧𞤮 𞤼𞤢𞤱𞤭𞥅 𞤳𞤮 𞤤𞤮𞤪𞥆𞤢 𞤱𞤮𞤲𞤢𞤲𞤣𞤫 𞤩𞤫.


𞤑𞤮 𞤺𞤭𞤤𞤢 𞥒𞥐𞥑𞥓 𞤊𞤢𞤪𞤢𞤲𞤧𞤭 𞤢𞤣𞥆𞤭 𞤳𞤮𞤲𞤵 𞤳𞤮 𞤱𞤢𞤤𞥆𞤭𞤼𞤮𞥅 𞤃𞤢𞤤𞤭 𞤸𞤢𞤩𞤵𞤺𞤮𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤥𞤵𞤪𞤼𞤢𞤲𞤣𞤫 𞤧𞤢𞤬𞤢𞤤𞤩𞤫 𞤩𞤫𞤲. 𞤖𞤢𞤪𞤭 𞤩𞤫𞤲 𞤲𞤢𞤲𞤺𞤭𞥅 𞤬𞤫𞤷𞥆𞤫𞤪𞤫 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲.


𞤉 𞤴𞤮𞤲𞤼𞤫𞤪𞤫 𞤬𞤫𞤰𞥆𞤵𞤲’𞤣𞤫 𞤯𞤮𞤮⹁ 𞤃𞤢𞤤𞤭 𞤴𞤢𞤥𞤭𞤪𞤲𞤮 𞤁𞤢𞤲𞤥𞤢𞤪𞤳 𞤴𞤮 𞤩𞤫 𞤴𞤢𞤤𞤼𞤭𞤲 𞤧𞤮𞥅𞤪𞤭𞥅𞤩𞤫 𞤥𞤢𞤩𞥆𞤫 𞤩𞤫𞤲 𞤲𞤣𞤫𞤪 𞤃𞤢𞤤𞤭 𞤧𞤢𞤦𞤵 𞤩𞤫 𞤤𞤢𞤲𞤣𞤢𞤲𞤮𞥅𞤳𞤭 𞤣𞤵𞤽𞤢𞤴𞤫𞥅 𞤢𞤣𞤮 𞤩𞤫 𞤲𞤢𞥄𞤼𞤵𞤣𞤫.


 
𞤑𞤮 𞤸𞤢𞤲𞤳𞤭 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥓𞥐 𞤅𞤭𞥅𞤤𞤮⹁ 𞤲𞤢𞤴𞤢𞤩𞤢𞤤 𞤼𞤭𞤥𞥆𞤮𞥅𞤣𞤫 𞤲𞤣𞤫𞤲 𞤸𞤵𞥅𞤩𞤭. 𞤅𞤫𞤲𞤫𞤺𞤢𞤤 𞤫 𞤉𞤶𞤭𞤨𞤼𞤵 𞤬𞤫𞤰𞥆𞤭𞥅 𞤼𞤮 𞤬𞤫𞤷𞥆𞤫𞤪𞤫 𞤼𞤭𞤥𞥆𞤮𞥅𞤣𞤫.


𞤅𞤫𞤲𞤫𞤺𞤢𞤤 𞤨𞤭𞤴𞤭 𞤘𞤭𞤲𞤫 𞤕𞤢𞤳𞤢𞥄𞤪𞤭 𞤳𞤵𞥅𞤤𞤫 𞤼𞤢𞤼𞤭 𞤱𞤵𞤪𞤼𞤢𞥄 𞤺𞤮𞥅𞤼𞤢𞤤. 𞤀𞤣𞤮 𞤯𞤵𞤥⹁ 𞤳𞤮 𞤳𞤢𞤪𞤢𞤸𞤢𞤲 𞤉𞤶𞤭𞤨𞤼𞤵 𞤨𞤭𞤴𞤭𞤪𞤭 𞤃𞤢𞤪𞤮𞤳 𞤑𞤵𞥅𞤤𞤫 𞤯𞤭𞤯𞤭 𞤱𞤵𞤪𞤼𞤢𞥄 𞤺𞤮𞥅𞤼𞤢𞤤.


𞤔𞤮𞥅𞤲𞤭 𞤳𞤢 𞤬𞤫𞤷𞥆𞤫𞤪𞤫 𞤼𞤭𞤥𞥆𞤮𞥅𞤣𞤫⹁ 𞤳𞤮 𞤧𞤫𞤲𞤫𞤺𞤢𞤤 𞤫 𞤄𞤵𞤪𞤳𞤭𞤲𞤢 𞤬𞤮𞤼𞥆𞤢𞤼𞤢 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥒 𞤕𞤮𞤤𞤼𞤮 𞥒𞥐𞥒𞥒. 𞤄𞤭𞤥𞤦𞤭 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤫 𞤐𞤢𞥄𞤧𞤢𞥄𞤲𞤣𞤫 𞤑𞤢𞤥𞤢𞤪𞤵𞤲 𞤬𞤭𞤶𞤢𞤴 𞤉𞤶𞤭𞤨𞤼𞤵.




𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤣𞤫 𞤱𞤮𞤲𞤣𞤫𞤥𞤢 𞤳𞤮 𞤉𞤶𞤭𞤨𞤼𞤵 𞤫 𞤑𞤢𞤥𞤢𞤪𞤵𞤲 𞤩𞤵𞤪𞤭 𞤻𞤫𞤼𞥆𞤵𞤣𞤫 𞤬𞤫𞤤𞤲𞤺𞤮 𞤘𞤫𞤲𞤯𞤭 𞤀𞤬𞤪𞤭𞤳 𞤲𞤺𞤮𞤲 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫. 𞤉𞤶𞤭𞤨𞤼𞤵 𞤫 𞤤𞤢𞥄𞤦𞤭 𞤶𞤫𞥅𞤯𞤭𞤯𞤭 𞤥𞤵𞤵𞤲⹁ 𞤰𞤫𞤼𞥆𞤭𞥅 𞤩𞤵𞤪𞤭𞥅 𞤬𞤮𞤨. 𞤑𞤢𞤥𞤢𞤪𞤵𞤲 𞤰𞤫𞤼𞥆𞤭𞥅 𞤤𞤢𞥄𞤦𞤭 𞤶𞤮𞤱𞤭. 𞤐𞤮 𞤸𞤭𞤳𞥆𞤭𞥅 𞤩𞤫 𞤘𞤢𞤲𞤢 𞤫 𞤨𞤫𞤤𞤯𞤭 𞤼𞤢𞤼𞤭 𞤥𞤵𞤵𞤲.


𞤖𞤭𞤳𞥆𞤢 𞤲𞤮𞤲⹁ 𞤩𞤢𞤴𞤼𞤭 𞤑𞤢𞤥𞤢𞤪𞤵𞤲 𞤫 𞤉𞤶𞤭𞤨𞤼𞤵 𞤬𞤮𞤼𞥆𞤭𞥅 𞤳𞤢 𞤬𞤫𞤷𞥆𞤫𞤪𞤫 𞤼𞤭𞤥𞥆𞤮𞥅𞤣𞤫⹁ 𞤳𞤮 𞤺𞤮𞥅𞤼𞤮 𞤼𞤢𞤲 𞤫 𞤥𞤢𞤩𞥆𞤫 𞤬𞤭𞤶𞤢𞤼𞤢 𞤼𞤭𞤥𞥆𞤮𞥅𞤣𞤫 𞤲𞤣𞤫𞤲.


𞤄𞤵𞤴 𞤲𞤮 𞤴𞤫𞤤𞤭𞥅 𞤲𞤣𞤫 𞤅𞤢𞥄𞤶𞤮 𞤃𞤢𞥄𞤲𞤫𞥅 𞤫 𞤃𞤵𞤸𞤢𞤥𞥆𞤢𞤣𞤵 𞤅𞤢𞥄𞤤𞤢𞥄 𞤬𞤮𞤼𞥆𞤢𞤼𞤢 𞤳𞤢 𞤼𞤭𞤥𞥆𞤮𞥅𞤣𞤫. 𞤍𞤵𞤥 𞤲𞤮𞤲⹁ 𞤳𞤮 𞤧𞤭 𞤳𞤭𞤨𞥆𞤭 𞤥𞤢𞤩𞥆𞤫 𞤯𞤭𞤲 𞤬𞤫𞤰𞥆𞤭𞥅 𞤳𞤢 𞤬𞤫𞤷𞥆𞤫𞤪𞤫 𞤯𞤮𞤮. 𞤅𞤭 𞤅𞤢𞥄𞤶𞤮 𞤫 𞤅𞤢𞥄𞤤𞤢𞥄 𞤢𞤤𞤢𞥄 𞤬𞤭𞤶𞤢𞤲𞤣𞤫 𞤤𞤫𞤴𞤯𞤫 𞤥𞤢𞤩𞥆𞤫 𞤯𞤫𞤲⹁ 𞤸𞤢𞤪𞤢𞤴 𞤳𞤮 𞤂𞤭𞤾𞤫𞤪𞤨𞤵𞤤⹁ 𞤉𞤲𞤺𞤫𞤤𞤫 𞤩𞤫 𞤱𞤮𞤲𞤭 𞤫 𞤬𞤭𞤶𞤢𞤲𞤣𞤫.


 
𞤄𞤢𞤯𞤼𞤢𞤲𞤫 𞤱𞤭𞤯𞤼𞤮 𞤲𞤺𞤮 𞤖𞤫𞤧𞤤𞤢𞤤 𞤟𞤫𞤲 𞤀𞤬𞤪𞤭𞤳 (Jeune Afrique) 𞤱𞤢𞤯𞤭⹁ 𞤩𞤫 𞤴𞤢𞤤𞤼𞤭𞤲𞤭𞥅 𞤳𞤵𞤯𞤮𞤤 𞤸𞤵𞤥𞤨𞤭𞤼𞤵𞤲’𞤺𞤮𞤤 𞤬𞤫𞤱𞤲𞤣𞤢𞥄𞤪𞤫 𞤀𞤤𞤬𞤢𞥄 𞤑𞤮𞤲𞤣𞤫.


𞤇𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤮𞤥𞤮 𞤲𞤮 𞤱𞤢𞤤𞥆𞤭𞤲𞤢𞥄 𞤫 𞤧𞤢𞤬𞤪𞤮𞤪𞤣𞤵 𞤀𞤦𞤵 𞤁𞤢𞤦𞤭𞥅 𞤱𞤭𞤫𞤼𞤫𞥅𞤲𞤣𞤵 𞤑𞤭𞤤𞤫𞤾𞤤𞤢𞤲𞤣 𞤑𞤭𞤤𞤭𞤲𞤭𞤳 𞤀𞤦𞤵 𞤁𞤢𞤦𞤭.


𞤑𞤮 𞤫 𞤲𞤣𞤵𞥅 𞤧𞤢𞤬𞤪𞤮𞤪𞤣𞤵⹁ 𞤸𞤮𞥅𞤪𞤫𞥅𞤶𞤮 𞤃𞤢𞤤𞤭 𞤬𞤮𞤤𞥆𞤢𞥄𞤯𞤮 𞤮𞤲⹁ 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤱𞤮𞤲𞤵𞤲𞤮𞥅 𞤯𞤢𞤩𞥆𞤵𞤣𞤫 𞤤𞤫𞤳𞥆𞤭. 𞤐𞤣𞤵𞥅 𞤧𞤢𞤬𞤪𞤮𞤪𞤣𞤵 𞤲𞤮 𞤶𞤫𞤴𞤭𞤣𞤭 𞤫 𞤅𞤢𞤬𞤪𞤮𞤪𞤣𞤵 𞤀𞤥𞤫𞤪𞤭𞤳 𞤳𞤢 𞤅𞤫𞥅𞤳𞤵 𞤚𞤵𞥅𞤪𞤫 𞤥𞤢𞥄𞤴𞤭 𞤯𞤮𞤲 𞤫 𞤐𞤦𞤮𞥅𞤴𞤮 𞥑𞥙𞥘𞥔.


𞤘𞤭𞤤𞤢 𞤮 𞤢𞤣𞥆𞤢𞥄 𞤫 𞤲𞤣𞤵𞥅 𞤧𞤢𞤬𞤪𞤮𞤪𞤣𞤵⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮 𞤱𞤫𞤣𞥆𞤭𞤲𞤢𞥄. 𞤖𞤢𞤴 𞤫𞤱𞤲𞤮𞤪𞤯𞤫 𞤮 𞤢𞤤𞤢𞥄. 𞤌𞤥𞤮 𞤢𞤴𞤲𞤢𞥄 𞤳𞤢𞤣𞤭 𞤻𞤢𞤤𞤮𞤪𞤥𞤢 𞤫 𞤶𞤫𞤥𞥆𞤢.


𞤉 𞤴𞤮𞤲𞤼𞤫𞤪𞤫 𞤢𞤪𞤮𞥅𞤪𞤫 𞤯𞤮𞥅⹁ 𞤫 𞤫𞤺𞥆𞤭𞤲𞤼𞤫 𞤮 𞤲𞤢𞤩𞤫𞥅 𞤫 𞤸𞤵𞤩𞤫𞥅𞤪𞤫 𞤸𞤫𞤪𞤼𞤭𞤲𞤢𞤲𞤢𞥄𞤲𞤣𞤫 𞤸𞤮𞤩𞥆𞤫 𞤼𞤫𞤣𞥆𞤵𞤩𞤫 𞤤𞤫𞤴𞤣𞤭 𞤀𞤥𞤭𞥅𞤪𞤢𞥄𞤶𞤭 𞤀𞥄𞤪𞤢𞤦𞤵 𞤊𞤮𞤼𞥆𞤵𞤯𞤭.


𞤁𞤫𞤲𞤭𞤧 𞤅𞤢𞤧𞤵 𞤐𞤺𞤫𞤧𞤮⹁ 𞤸𞤮𞥅𞤪𞤫𞥅𞤶𞤮 𞤑𞤮𞤲𞤺𞤮 𞤮𞤲⹁ 𞤳𞤢𞤻𞤵𞤲 𞤫 𞤊𞤮𞤪 𞤙𞤢𞥄𞤧𞤭𞤲𞤺𞤦𞤫⹁ 𞤸𞤮𞥅𞤪𞤫𞥅𞤶𞤮 𞤚𞤮𞤺𞤮 𞤮𞤲⹁ 𞤬𞤢𞥄𞤤𞤢𞤲𞤮 𞤭𞤥𞥆𞤭𞤲𞤣𞤫 𞤴𞤭𞤥𞤩𞤫 𞤳𞤮 𞤼𞤭𞤲𞤼𞤭𞤣𞤢 𞤫 𞤀𞤤𞤬𞤢𞥄 𞤑𞤮𞤲𞤣𞤫. 𞤑𞤮𞤲𞤮 𞤤𞤢𞥄𞤥𞤵 𞤲𞤺𞤵𞤲 𞤀𞤦𞤵 𞤁𞤢𞤦𞤭 𞤲𞤫𞤱𞤭𞤲𞤢𞥄𞤤𞤭.


𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮 𞤱𞤮𞤲𞤣𞤭 𞤫 𞤧𞤢𞤬𞤪𞤮𞥅𞤱𞤮 𞤥𞤢𞤳𞥆𞤮 𞤺𞤭𞤲𞤫𞤲𞤢𞥄𞤶𞤮 𞤥𞤮 𞤮 𞤭𞤱𞤣𞤭 𞤘𞤭𞤲𞤫.


𞤑𞤮 𞤻𞤢𞤤𞤲𞤣𞤫 𞥓𞥑 𞤄𞤮𞤱𞤼𞤮⹁ 𞤃𞤢𞤥𞤢𞤣𞤭 𞤁𞤵𞤥𞤦𞤵𞤴𞤢⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤮𞤲⹁ 𞤸𞤮𞤤𞥆𞤵𞤼𞤵𞤲𞤮𞥅 𞤱𞤮𞤲𞤣𞤫𞤥𞤢 𞤮 𞤪𞤮𞤳𞥆𞤭𞥅 𞤀𞤤𞤬𞤢𞥄 𞤑𞤮𞤲𞤣𞤫 𞤤𞤫𞤱𞤪𞤵 𞤲𞤺𞤢𞤥 𞤲𞤮 𞤴𞤢𞤸𞤭𞤪𞤢 𞤧𞤢𞤬𞤪𞤢𞤺𞤮𞤤. 𞤑𞤮 𞤻𞤢𞤤𞤲𞤣𞤫 𞥑𞥗 𞤅𞤭𞥅𞤤𞤮 𞥒𞥐𞥒𞥒⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤴𞤢𞤤𞤼𞤭 𞤘𞤭𞤲𞤫.
𞤑𞤮 𞤸𞤢𞤦𞤣𞤫 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥙 𞤅𞤭𞥅𞤤𞤮 𞥒𞥐𞥒𞥒⹁ 𞤲𞤢𞤴𞤢𞤩𞤢𞤤 𞤲𞤺𞤢𞤤 𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲𞤣𞤫 𞤤𞤫𞤴𞤯𞤫 𞤀𞤬𞥔𞤭𞤳 𞤯𞤫𞤲 𞤬𞤵𞤯𞥆𞤢𞤼𞤢.


𞤑𞤮 𞤳𞤭𞤨𞥆𞤭 𞤶𞤫𞥅𞤼𞤢𞤼𞤭 𞤤𞤵𞤥𞤦𞤭 𞤬𞤭 𞤼𞤢𞤱𞤫𞤺𞤮𞤤 𞤫 𞤲𞤢𞤴𞤢𞤩𞤢𞤤 𞤲𞤺𞤢𞤤. 𞤍𞤭𞤲 𞤳𞤮 𞤘𞤢𞤥𞤦𞤭𞤴𞤢⹁ 𞤑𞤢𞤥𞤢𞤪𞤵𞤲⹁ 𞤄𞤵𞤪𞤳𞤭𞤲𞤢⹁ 𞤚𞤵𞤲𞤭𞥅𞤧𞤭𞤴𞤢⹁ 𞤉𞤶𞤭𞤨𞤼𞤵⹁ 𞤃𞤢𞤪𞤮𞤳⹁ 𞤅𞤫𞤲𞤫𞤺𞤢𞤤 𞤫 𞤘𞤭𞤲𞤫 𞤕𞤢𞤳𞤢𞥄𞤪𞤭.


𞤖𞤢𞤲𞤣𞤫 𞤲𞤮𞤲 𞤳𞤮 𞤘𞤢𞤥𞤦𞤭𞤴𞤢 𞤫 𞤑𞤢𞤥𞤢𞤪𞤵𞤲 𞤵𞤣𞥆𞤭𞤼𞤢𞤼𞤢 𞤦𞤢𞤪𞤢 𞤳𞤢𞤲 𞤳𞤢 𞤲𞤶𞤢𞤥𞤣𞤭 𞤲𞤢𞤴𞤢𞤩𞤭𞤪𞤭 𞤩𞤢𞥄𞤱𞤤 𞤰𞤢𞤱𞤢𞤤. 𞤐𞤣𞤫𞤲⹁ 𞤸𞤭𞤳𞥆𞤮𞥅𞤯𞤮𞤲 𞤄𞤵𞤪𞤳𞤭𞤲𞤢 𞤫 𞤚𞤵𞤲𞤭𞥅𞤧𞤭𞤴𞤢.


𞤘𞤭𞤲𞤫⹁ 𞤐𞤢𞤶𞤫𞤪𞤭𞤴𞤢⹁ 𞤀𞤤𞤶𞤢𞤪𞤭𞥅 𞤫 𞤑𞤮𞤼𞤣𞤭𞤾𞤢𞥄𞤪⹁ 𞤼𞤭𞤶𞥆𞤢𞤲𞤮𞥅𞤩𞤫 𞤥𞤵𞥅𞤼𞤮𞤼𞤮 𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤴𞤢𞤤𞤼𞤭𞤲𞤢𞥄𞤥𞤢.
𞤖𞤭𞥅𞤼𞤭𞤪𞤣𞤵 𞤇𞤵𞤪𞤲𞤭𞥅𞤲𞤣𞤵 𞤂𞤢𞤦𞤭𞤪𞤭𞤴𞤢 𞤲𞤣𞤵𞤲 𞤴𞤢𞤥𞤭𞤪𞤭𞥅 𞤴𞤮 𞤶𞤢𞥄𞤺𞤮𞤪𞤢𞥄𞤯𞤮 𞤳𞤭𞤯𞥆𞤮 𞤮𞤲 𞤳𞤢 𞤲𞤣𞤫𞤲𞤳𞤢 𞤧𞤮𞤳𞤫.
𞤄𞤪𞤢𞤱𞤲𞤭𞥅 𞤅𞤢𞤥𞤵𞤳𞤢𞤴⹁ 𞤳𞤮 𞤯𞤵𞤥 𞤱𞤮𞤲𞤭 𞤭𞤲𞤣𞤫 𞤥𞤢𞤳𞥆𞤮⹁ 𞤲𞤮 𞤬𞤢𞤱𞤢𞤲𞤮𞥅 𞤲𞤺𞤵𞤴𞤳𞤢⹁ 𞤮 𞤸𞤢𞤨𞥆𞤢𞥄 𞤴𞤮𞤩𞤵𞤼𞤵𞤺𞤮𞤤 𞤁𞤵𞤦𞤵𞤲𞤫𞥅𞤪𞤫 (𞤥𞤭𞤤𞤭𞤴𞤮𞤲) 𞤁𞤢𞤤𞤢𞥄𞤶𞤭 𞤯𞤭 𞤩𞤫 𞤱𞤵𞤶𞥆𞤵𞤲𞤮𞥅 𞤧𞤭 𞤱𞤮𞤲𞤢𞥄 𞤯𞤵𞤥 𞤮 𞤣𞤵𞤥𞤦𞤫𞥅 𞤣𞤵𞥅𞤩𞤭 𞤯𞤭𞤯𞤭. 
𞤑𞤮 𞤳𞤢𞤲𞤳𞤮 𞤫 𞤸𞤵𞥅𞤱𞤮𞤲’𞤣𞤭𞤪𞤢𞥄𞤩𞤫 𞤥𞤢𞤳𞥆𞤮 𞤻𞤮𞥅𞤥𞤭𞤼𞤢𞤴𞤲𞤮𞥅 𞤸𞤮𞥅𞤪𞤫 𞤲𞤶𞤮𞤩𞤣𞤭 𞤧𞤮𞥅𞤪𞤭𞥅𞤩𞤫 𞤩𞤫𞤲. 𞤇𞤫 𞤵𞤴𞤼𞤢 𞤫 𞤲𞤶𞤮𞤩𞤣𞤭 𞤩𞤫𞤲 𞤲𞤣𞤭𞤲⹁ 𞤩𞤫 𞤱𞤢𞤯𞤢 𞤫 𞤥𞤢𞤲𞤳𞤭𞤪𞤺𞤢𞤤 𞤬𞤫𞥅𞤪𞤫𞤱𞤢𞤤.
𞤚𞤭𞤥𞥆𞤭𞥅 𞤲𞤮𞤲 𞤣𞤵𞥅𞤩𞤭 𞤯𞤭𞤯𞤭 𞤺𞤭𞤤𞤢 𞤲𞤣𞤫𞤲 𞤻𞤢𞥄𞤱𞤮𞥅𞤪𞤫 𞤱𞤢𞤯𞤭. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤸𞤢𞤴 𞤱𞤵𞥅𞤲𞤣𞤵 𞤮 𞤶𞤮𞤺𞤲𞤭𞤼𞤢𞥄𞤤𞤭⹁ 𞤅𞤵𞥅𞤣𞤵 𞤙𞤢𞥄𞤱𞤭𞤪𞤣𞤵 𞤃𞤢𞤱𞤲𞤣𞤵 𞤲𞤣𞤵𞤲 (𞤸𞤭𞥅𞤼𞤭𞤪𞤣𞤵 𞤇𞤵𞤪𞤲𞤭𞥅𞤲𞤣𞤵 𞤲𞤣𞤵𞤲) 𞤴𞤢𞤥𞤭𞤪𞤭𞥅 𞤴𞤮 𞤮 𞤲𞤢𞥄𞤣𞤫 𞤳𞤢 𞤲𞤦𞤢𞤦𞥆𞤢.
𞤌 𞤤𞤢𞥄𞤼𞤭𞤲𞤮 𞤶𞤢𞥄𞤺𞤮𞤪𞤢𞥄𞤯𞤮 𞤬𞤫𞤱𞤲𞤣𞤮 𞤤𞤢𞥄𞤥𞤵 𞤉𞤤𞤫𞤲 𞤔𞤮𞤲𞤧𞤮𞤲 𞤅𞤫𞤪𞤭𞤬. 𞤔𞤮𞥅𞤲𞤭 𞤮𞤥𞤮 𞤼𞤢𞤱𞤢𞥄 𞤫 𞤬𞤫𞤣𞥆𞤫 𞤤𞤭𞤣𞥆𞤭𞥅𞤲𞤣𞤫 𞤔𞤮𞤪𞤶 𞤏𞤫𞤴𞤢⹁ 𞤸𞤮𞥅𞤪𞤫𞥅𞤶𞤮 𞤮𞤲 𞤶𞤮𞤲𞤼𞤢.
𞤈𞤮𞤱𞤢𞤲𞤭 𞤮 𞤧𞤵𞤩𞤢𞤲𞤮 𞤲𞤺𞤢𞤥 𞤱𞤮𞤲𞤵𞤺𞤮𞤤 𞤅𞤢𞤪𞤮𞥅𞤱𞤮 𞤁𞤭𞥅𞤱𞤢𞤤 𞤂𞤮𞥅𞤬𞤢 𞤮𞤲. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤮𞤥𞤮 𞤬𞤢𞤱𞤢𞥄 𞤲𞤺𞤵𞤴𞤳𞤢⹁ 𞤮 𞤱𞤢𞥄𞤱𞤢𞥄𞤲𞤮 𞤶𞤮𞥅𞤯𞤢𞥄𞤣𞤫.
𞤊𞤭𞥅 𞤳𞤢𞤤𞤢 𞤮 𞤴𞤢𞤥𞤭𞤪𞤢𞥄𞤥𞤢 𞤧𞤮𞤳𞤫𞤺𞤮𞤤⹁ 𞤮 𞤲𞤢𞤲𞤺𞤭𞤼𞤢𞥄𞤳𞤢 𞤼𞤢𞤸𞤮.
𞤃𞤢𞤳𞤭 𞤅𞤢𞤤⹁ 𞤸𞤮𞥅𞤪𞤫𞥅𞤶𞤮 𞤅𞤫𞤲𞤫𞤺𞤢𞥄𞤤 𞤮𞤲 𞤸𞤮𞤤𞥆𞤭𞤼𞤭𞥅 𞤸𞤢𞤲𞤣𞤫 𞤫 𞤼𞤵𞤥𞤦𞤮𞤲’𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤥𞤢𞤳𞥆𞤮 𞤫 𞤕𞤫𞤪𞤲𞤮𞥅𞤩𞤫 𞤤𞤫𞤴𞤣𞤭 𞤲𞤣𞤭𞤲 𞤱𞤮𞤲𞤣𞤫𞤥𞤢 𞤦𞤭𞤲𞥆𞤢𞤥𞤢𞥄 𞤮𞤥𞤮 𞤤𞤢𞥄𞤥𞤭𞥅 𞤤𞤵𞤣𞤢𞥄𞤳𞤵 𞤼𞤮𞤽𞤼𞤫𞤼𞤢𞥄𞤳𞤫 𞤲𞤣𞤫𞤪 𞤅𞤫𞤲𞤫𞤺𞤢𞤤.


𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤧𞤢𞤪𞤭𞤴𞤢 𞤤𞤫𞤴𞤣𞤭 𞤲𞤮 𞤤𞤢𞤩𞥆𞤭 𞤨𞤮𞤧 𞤼𞤮𞤽𞤭.


𞤃𞤮𞤶𞤮𞤦𞤫 𞤤𞤵𞤣𞤵𞥅𞤩𞤫 𞤩𞤫𞤲 𞤅𞤫𞤲𞤱𞤺𞤢𞤤 𞤲𞤮 𞤫𞤩𞥆𞤭 𞤱𞤢𞤯𞤵𞤺𞤮𞤤 𞤥𞤮𞥅𞤥𞤼𞤮𞤲’𞤣𞤭𞤪𞤢𞤤 𞤥𞤢𞤱𞤲𞤺𞤧𞤤 𞤻𞤢𞤤𞤲𞤣𞤫 𞥒𞥐 𞤕𞤮𞤤𞤼𞤮 𞥒𞥐𞥒𞥒.
𞤑𞤮 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥓 𞤅𞤭𞥅𞤤𞤮⹁ 𞤬𞤵𞤯𞥆𞤭 𞤶𞤫𞥅𞤼𞤢𞤼𞤢𞤩𞤢𞤤 𞤲𞤺𞤢𞤤 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤤𞤢𞤼𞤮 𞤥𞤵𞤤𞥆𞤫𞤼𞤫 𞤺𞤫𞤲𞤯𞤭 𞤀𞤬𞤪𞤭𞤳.


𞤉 𞤼𞤭𞤨𞥆𞤭𞤪𞤮 𞤢𞤪𞤢𞤲𞤮 𞤲𞤺𞤮𞤲 𞤳𞤮 𞤄𞤵𞤪𞤳𞤭𞤲𞤢 𞤫 𞤘𞤢𞤦𞤮𞤲 𞤬𞤮𞤼𞥆𞤭. 𞤑𞤢 𞤸𞤮𞤶𞤮𞤥𞤢𞥄𞤪𞤫 𞥒𞥘𞤩𞤫𞤪𞤫⹁ 𞤄𞤵𞤪𞤳𞤭𞤲𞤢 𞤱𞤢𞤯𞤭 𞤘𞤢𞤦𞤮𞤲 𞤳𞤵𞥅𞤤𞤢𞤤. 𞤑𞤮𞤲𞤮 𞤳𞤢 𞤸𞤢𞤨𞥆𞤵 𞤲𞤺𞤵𞤲 𞤼𞤭𞤥𞥆𞤢𞤼𞤢 𞤯𞤮𞤲⹁ 𞤘𞤢𞤦𞤮𞤲 𞤭𞤼𞥆𞤭 𞤲𞤺𞤢𞤤. 𞤚𞤢𞤱𞤭 𞤳𞤮 𞤦𞤫𞥅 𞤩𞤫 𞤩𞤫𞤴𞤣𞤢 𞤳𞤮𞤶𞤮𞤥𞤢𞥄𞤶𞤫 𞥓𞥐 𞤳𞤢𞤣𞤭. 𞤑𞤮𞤲𞤮 𞤲𞤣𞤫 𞤯𞤫𞤲 𞤲𞤮 𞤼𞤭𞤥𞥆𞤢⹁ 𞤼𞤢𞤱𞤭 𞤸𞤢𞤴 𞤺𞤮𞥅𞤼𞤮 𞤱𞤢𞥄𞤱𞤢𞥄𞤤𞤭 𞤮𞤴𞤢. 𞤑𞤮 𞤤𞤢𞤼𞤢𞤲𞤯𞤫 𞤳𞤵𞥅𞤤𞤫 𞤧𞤫𞤲𞤣𞤭𞤲’𞤣𞤭𞤪𞤭 𞤩𞤫. 𞤄𞤵𞤪𞤳𞤭𞤲𞤢 𞤲𞤢𞥄𞤣𞤭 𞤯𞤫 𞥗⹁ 𞤺𞤢𞤦𞤮𞤲 𞤱𞤮𞥅𞤨𞤭 𞤼𞤢𞤼𞤭 𞤲𞤢𞥄𞤣𞤭 𞥖. 𞤄𞤵𞤪𞤳𞤭𞤲𞤢 𞤤𞤵𞤥𞤦𞤭. 𞤇𞤫 𞤼𞤢𞤱𞤫𞤼𞤫 𞤳𞤢 𞤲𞤢𞤴𞤩𞤢𞤤. 𞤘𞤢𞤦𞤮𞤲 𞤳𞤢 𞤴𞤢𞤤𞤼𞤭𞥅.


𞤉 𞤬𞤭𞤶𞤢𞤲𞤣𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲⹁ 𞤽𞤢𞤤𞤢𞤱𞤵 𞤥𞤢𞤱𞤲𞤺𞤵 𞤱𞤢𞤯𞤭 𞤧𞤢𞤦𞤵𞤲𞤢 𞤯𞤵𞥅𞤯𞤵𞤩𞤫 𞤲𞤮 𞤼𞤭𞤶𞥆𞤭𞤲𞤮𞥅 𞤳𞤢 𞤐𞤢𞤶𞤫𞤪𞤭𞤴𞤢 𞤴𞤢𞤤𞤼𞤭𞤲𞤭 𞤚𞤵𞤲𞤭𞥅𞤧𞤢. 𞤑𞤮𞤲𞤮 𞤲𞤣𞤫 𞤩𞤫 𞤪𞤵𞤼𞥆𞤭𞤲𞤮𞥅 𞤩𞤢𞥄𞤱𞤮 𞤬𞤮𞤱𞤼𞤫𞤪𞤫 𞤲𞤣𞤫𞤲 𞤳𞤢 𞤬𞤫𞤷𞥆𞤫𞤪𞤫 𞤸𞤢𞤨𞥆𞤵⹁ 𞤚𞤵𞤲𞤭𞥅𞤧𞤢 𞤱𞤢𞤯𞤭 𞤐𞤢𞤶𞤫𞤪𞤭𞤴𞤢 𞤳𞤵𞥅𞤤𞤢𞤤 𞤺𞤮𞥅𞤼𞤢𞤤. 𞤐𞤢𞤶𞤫𞤪𞤭𞤴𞤢 𞤫𞤼𞤭𞥅 𞤲𞤮 𞤭𞤼𞥆𞤭𞤪𞤢 𞤲𞤺𞤢𞤤⹁ 𞤩𞤫 𞤪𞤮𞤲𞤳𞤭 𞤬𞤫𞤧. 𞤍𞤵𞥅𞤯𞤵𞤩𞤫 𞤤𞤫 𞤲𞤮 𞤴𞤮𞤱𞤵𞤲𞤮𞥅 𞤶𞤭𞤳𞥆𞤫 𞤫 𞤐𞤢𞤶𞤫𞤪𞤭𞤴𞤢. 𞤐𞤮 𞤼𞤭𞤶𞥆𞤢𞤲𞤮𞥅 𞤳𞤢 𞤩𞤫 𞤩𞤢𞤽𞤼𞤭 𞤬𞤫𞤤𞤲𞤺𞤮 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲. 𞤑𞤮𞤲𞤮 𞤩𞤢𞥄𞤴𞤼𞤭 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤧𞤫𞥅𞤣𞤢𞤼𞤢𞥄 𞤫 𞤽𞤢𞤤𞤢𞤱𞤵⹁ 𞤤𞤵𞤼𞥆𞤭𞥅 𞤳𞤮 𞤢𞤪𞤢𞤼𞤢.


𞤑𞤢 𞤻𞤢𞤤𞤢𞥄𞤲𞤣𞤫 𞤯𞤭𞤯𞤢𞤩𞤫𞤪𞤫 𞤶𞤫𞥅𞤼𞤢𞤼𞤢𞤩𞤢𞤤⹁ 𞤯𞤵𞤲 𞤳𞤮 𞤸𞤢𞤲𞤳𞤭 𞤫 𞤢𞥄𞤩𞤵𞤲’𞤣𞤫⹁ 𞤘𞤥𞤦𞤭𞤴𞤢 𞤶𞤵𞤸𞤭 𞤘𞤭𞤲𞤫⹁ 𞤴𞤢𞤤𞤼𞤭𞤲𞤭𞤪𞤭 𞤩𞤫 𞤳𞤵𞥅𞤤𞤢𞤤. 𞤍𞤮𞥅 𞤳𞤢𞤣𞤭⹁ 𞤦𞤵𞤴 𞤲𞤮 𞤼𞤭𞤶𞥆𞤭𞤲𞤮𞥅 𞤳𞤢 𞤘𞤭𞤲𞤫 𞤬𞤮𞥅𞤤𞤭 𞤘𞤢𞤥𞤦𞤭𞤴𞤢. 𞤑𞤮𞤲𞤮 𞤘𞤭𞤲𞤫𞤲𞤢𞥄𞤩𞤫 𞤩𞤫𞤲 𞤬𞤭𞤶𞤭𞤪𞤢𞥄𞤤𞤭 𞤩𞤫𞤪𞤲𞤣𞤫⹁ 𞤥𞤢𞤤𞥆𞤢 𞤱𞤢 𞤬𞤢𞥄𞤤𞤢𞥄𞤩𞤫 𞤬𞤮𞥅𞤤𞤵𞤣𞤫 𞤧𞤭 𞤱𞤮𞤲𞤢𞥄 𞤳𞤢 𞤳𞤮𞤶𞤮𞤥𞤢𞥄𞤶𞤫 𞥑𞥕 𞤧𞤢𞤳𞥆𞤭𞤼𞤭𞥅𞤯𞤫. 𞤑𞤮𞤲𞤮 𞤸𞤢𞤪𞤭 𞤤𞤢𞥄𞤱𞤭𞤳𞤫. 𞤊𞤭𞥅 𞤳𞤢𞤤𞤢 𞤤𞤢𞤼𞤮𞥅𞤱𞤮 𞤘𞤢𞤥𞤦𞤭𞤴𞤢 𞤸𞤮𞤤𞥆𞤢𞤲𞤮 𞤦𞤮𞤯𞤫𞤱𞤢𞤤 𞤮 𞤴𞤢𞤤𞤼𞤭𞤲𞤢𞥄⹁ 𞤘𞤭𞤲𞤫 𞤱𞤢𞥄𞤱𞤢𞥄𞤲𞤮 𞤭𞤼𞥆𞤵𞤣𞤫 𞤳𞤵𞥅𞤤𞤢𞤤 𞤲𞤺𞤢𞤤.


𞤉 𞤬𞤭𞤶𞤢𞤲𞤣𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤸𞤢𞤲𞤳𞤭⹁ 𞤼𞤮𞥅𞤤𞤲𞤵𞤩𞤫 𞤩𞤫𞤲 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲 𞤧𞤮𞤪𞤼𞤭𞥅 𞤫 𞤤𞤫𞤴 𞤤𞤢𞤩𞤵𞤲. 𞤅𞤢𞤦𞤵𞤲𞤢 𞤳𞤮 𞤳𞤢𞤪𞤢𞤸𞤢𞤲 𞤤𞤢𞤼𞤮𞥅𞤩𞤫 𞥑𞥑 𞤑𞤢𞤥𞤢𞤪𞤵𞤲 𞤩𞤫𞤲 𞤨𞤭𞤴𞤭𞤪𞤭 𞤤𞤢𞤼𞤮𞥅𞤩𞤫 𞥑𞥐 𞤑𞤮𞤥𞤮𞤪.


𞤑𞤢 𞤸𞤮𞤶𞤮𞤥𞤢𞥄𞤪𞤫 𞤶𞤫𞥅𞤯𞤭𞤯𞤢𞤩𞤫𞤪𞤫⹁ 𞤤𞤢𞤼𞤮𞥅𞤱𞤮 𞤑𞤮𞤥𞤮𞤪𞤲𞤢𞥄𞤶𞤮 𞤸𞤮𞤤𞥆𞤢𞤲𞤮 𞤦𞤮𞤯𞤫𞤱𞤢𞤤. 𞤇𞤢𞥄𞤱𞤼𞤭 𞤯𞤵𞤥⹁ 𞤑𞤢𞤥𞤢𞤪𞤵𞤲 𞤲𞤢𞥄𞤣𞤭 𞤳𞤵𞥅𞤤𞤫 𞤯𞤭𞤯𞤭⹁ 𞤳𞤮𞤲𞤮 𞤑𞤮𞤥𞤮𞤪 𞤱𞤵𞤪𞤼𞤭𞤲𞤭 𞤺𞤮𞥅𞤼𞤢𞤤.


𞤖𞤢𞤲𞤣𞤫 𞤳𞤮 𞤅𞤫𞤲𞤫𞤺𞤢𞥄𞤤 𞤫 𞤑𞤢𞤨𞤱𞤫𞤪 𞤬𞤭𞤶𞤢𞤼𞤢. 𞤖𞤭𞤳𞥆𞤮𞥅 𞤯𞤮𞤲 𞤃𞤢𞤪𞤮𞤳 𞤫 𞤃𞤢𞤤𞤢𞤱𞤭. 𞤅𞤮 𞤱𞤮𞤲𞤢𞥄 𞤬𞤭𞥅 𞤽𞤢𞤤𞤢𞤱𞤵 𞤤𞤢𞤲𞥆𞤢𞤼𞤢𞥄 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫⹁ 𞤲𞤮 𞤼𞤭𞤶𞥆𞤢𞥄 𞤳𞤢 𞤅𞤫𞤲𞤫𞤺𞤢𞥄𞤤 𞤫 𞤃𞤢𞤪𞤮𞤳 𞤬𞤫𞤰𞥆𞤭. 𞤑𞤮𞤲𞤮 𞤫𞤩𞤫 𞤸𞤫𞤯𞤢𞥄.
𞤅𞤮𞥅𞤪𞤭𞥅𞤩𞤫 𞤩𞤫𞤲 𞤼𞤢𞤦𞤭𞤲𞤼𞤭𞤲𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤬𞤮𞤤𞥆𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤄𞤵𞤪𞤳𞤭𞤲𞤢 𞤲𞤣𞤭𞤲.


𞤅𞤮 𞤼𞤢𞤱𞤭𞥅 𞤶𞤭𞤩𞤢𞤴𞤫𞥅 𞤲𞤮 𞤱𞤮𞥅𞤣𞤵𞤲𞤮𞥅 𞤻𞤢𞤤𞤮𞤪𞤥𞤢⹁ 𞤳𞤭𞥅𞤳𞤭𞥅𞤯𞤫 𞤯𞤮𞤮⹁ 𞤬𞤮𞤨 𞤶𞤭𞥅𞤩𞤼𞤢𞥄𞤥𞤢. 𞤅𞤮𞥅𞤪𞤭𞥅𞤩𞤫 𞤴𞤢𞤤𞤼𞤭𞥅 𞤳𞤢 𞤻𞤫𞤱𞤤𞤵 𞤩𞤫 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤸𞤫𞤲𞤣𞤭𞤳𞤫 𞤤𞤢𞥄𞤥𞤵 𞤲𞤺𞤵𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤲𞤣𞤫 𞤩𞤫 𞤭𞤲𞥆𞤭 MPSR (𞤁𞤭𞤤𞥆𞤢𞤲𞤣𞤫 𞤈𞤫𞤲𞤣𞤮𞤴𞤢𞤲𞤳𞤮𞥅𞤪𞤫 𞤊𞤭𞥅 𞤑𞤭𞤱𞤢𞤤 𞤫 𞤃𞤮𞤰𞥆𞤭𞤲𞤼𞤭𞤲𞤢𞤤). 𞤇𞤫 𞤸𞤮𞥅𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤰𞤫𞤼𞥆𞤭𞤪𞤭𞥅 𞤤𞤢𞥄𞤥𞤵 𞤲𞤺𞤵𞤲 𞤳𞤮 𞤢𞤤𞤣𞤢𞥄 𞤫 𞤱𞤢𞤪𞤵 𞤸𞤮𞥅𞤪𞤫 𞤥𞤢𞥄 𞤪𞤵𞤬𞤮 𞤰𞤭𞥅𞤰𞤫.


𞤇𞤫 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤲𞤢𞤲𞤺𞤢𞥄𞤩𞤫 𞤩𞤫𞤲 𞤬𞤮𞤨 𞤲𞤮 𞤸𞤭𞤧𞤭⹁ 𞤲𞤮 𞤶𞤮𞤺𞤮𞤪𞤢𞥄 𞤼𞤫𞤣𞥆𞤵𞤲’𞤺𞤢𞤤. 𞤑𞤮𞤲𞤮 𞤩𞤫 𞤥𞤫𞤸𞤭𞥅 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲⹁ 𞤩𞤫 𞤱𞤵𞤪𞤼𞤭𞤲𞤭𞥅 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤⹁ 𞤥𞤫 𞤥𞤢𞤩𞥆𞤭𞥅 𞤳𞤫𞥅𞤪𞤭 𞤯𞤭𞤲 𞤬𞤮𞤨. 𞤇𞤫 𞤼𞤮𞤽𞤭𞥅 𞤳𞤢𞤣𞤭 𞤶𞤭𞤲𞤣𞤵𞤺𞤮𞤤 𞤺𞤭𞤤𞤢 𞤳𞤢 𞤲𞤶𞤢𞤥𞤣𞤭 𞤶𞤫𞥅𞤲𞤢𞤴𞤢𞤩𞤭𞤪𞤭 𞤶𞤫𞤥𞥆𞤢 𞤸𞤢𞥄 𞤳𞤢 𞤱𞤫𞥅𞤼𞤲𞤣𞤮𞥅𞤺𞤮 𞤼𞤮 𞤲𞤶𞤢𞤥𞤣𞤭 𞤶𞤫𞥅𞤺𞤢𞤩𞤭𞤪𞤭.


𞤑𞤮 𞤱𞤭𞤫𞤼𞤫𞥅𞤯𞤮 𞤆𞤮𞤤 𞤖𞤢𞤲𞤪𞤭 𞤅𞤢𞤲𞤣𞤢𞤱𞤮𞤺𞤮 𞤁𞤢𞤥𞤭𞤦𞤢 𞤩𞤫 𞤢𞤪𞤣𞤭𞤲𞤭 𞤸𞤮𞥅𞤪𞤫 𞤲𞤣𞤫𞥅 𞤣𞤭𞤤𞥆𞤢𞤲𞤣𞤫 𞤥𞤢𞤩𞥆𞤫 𞤫 𞤸𞤮𞥅𞤪𞤫 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤮 𞤤𞤫𞤧-𞤳𞤵𞥅𞤩𞤢𞤤𞥆𞤮 𞤥𞤮 𞤣𞤵𞥅𞤩𞤭 𞥔𞥑⹁ 𞤶𞤢𞤲𞤺𞤵𞤯𞤮 𞤳𞤢 𞤣𞤵𞤯𞤢𞤤 𞤬𞤭𞥅 𞤸𞤢𞤪𞤫 𞤆𞤢𞤪𞤭. 𞤌𞤥𞤮 𞤱𞤢𞤤𞥆𞤭𞤬𞤭𞥅 𞤣𞤫𞤬𞤼𞤫𞤪𞤫 𞤲𞤣𞤫 𞤮 𞤴𞤢𞤤𞤼𞤭𞤲𞤭 𞤫 𞤑𞤮𞤪𞤧𞤮 𞥒𞥐𞥒𞥑. 𞤚𞤭𞥅𞤼𞤮𞥅𞤲𞤣𞤫 𞤥𞤢𞤴𞤪𞤫 𞤳𞤮: “𞤑𞤮𞤲𞤭 𞤸𞤭𞤪𞤲𞤢 𞤀𞤬𞤪𞤭𞤳 𞤫 𞤤𞤭𞤪𞤦𞤢𞥄𞤺𞤵⹁ 𞤶𞤢𞥄𞤦𞤭 𞤯𞤭 𞤸𞤮𞥅𞤤𞤲𞤢𞥄𞤳𞤭”




𞤌𞤥𞤮 𞤼𞤢𞤱𞤢𞤲𞤮𞥅 𞤫 𞤬𞤫𞤣𞥆𞤫 𞤸𞤢𞤤𞤬𞤭𞤲𞤢𞤲𞤮𞥅𞤲𞤣𞤫 𞤸𞤭𞤱𞤵𞤺𞤮𞤤 𞤄𞤤𞤫𞥅𞤧 𞤑𞤮𞤥𞤨𞤢𞤱𞤮𞤪𞤫. 𞤇𞤢𞥄𞤴𞤼𞤭 𞤲𞤣𞤫𞤲 𞤬𞤫𞤣𞥆𞤫 𞤤𞤢𞤲𞤷𞤢𞥄𞤥𞤢⹁ 𞤮 𞤲𞤢𞤩𞤢𞥄 𞤁𞤮𞥅𞤪𞤭. 𞤕𞤢𞤺𞥆𞤢𞤤 𞤲𞤣𞤫 𞤤𞤭𞤪𞤦𞤮𞥅𞤩𞤫 𞤩𞤫𞤲 𞤴𞤢𞤲𞤵𞤲𞤮𞥅 𞤫 𞤱𞤵𞤥𞤦𞤢𞤤𞤣𞤵 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤋𞤲𞤢𞤼𞤢𞥄 𞤱𞤢𞤪𞤭 𞤳𞤮 𞤩𞤢𞤣𞤭𞥅 𞥖𞥐 𞤫 𞤥𞤢𞤩𞥆𞤫⹁ 𞤃𞤢𞤪𞤳 𞤈𞤮𞤳 𞤑𞤢𞤦𞤮𞥅𞤪𞤫 𞤼𞤮𞤯𞥆𞤭𞤲𞤮 𞤥𞤮 𞤳𞤢𞤲𞤳𞤮 𞤆𞤮𞤤 𞤖𞤢𞤲𞤪𞤭 𞤁𞤢𞤥𞤭𞤦𞤢 𞤳𞤮 𞤢𞤪𞤣𞤮𞥅 𞤁𞤭𞥅𞤱𞤢𞤤 𞤑𞤮𞤲𞤭𞤲𞤳𞤮𞤱𞤢𞤤 𞤼𞤢𞤼𞤢𞤩𞤢𞤤 𞤄𞤵𞤪𞤳𞤭𞤲𞤢 𞤲𞤺𞤢𞤤. 𞤐𞤺𞤢𞤤 𞤲𞤮 𞤥𞤮𞤬𞤼𞤭 𞤣𞤢𞥄𞤳𞤢𞥄𞤶𞤭 𞤏𞤢𞤺𞤢𞤣𞤵𞤺𞤵⹁ 𞤑𞤵𞥅𞤣𞤵𞤺𞤵⹁ 𞤃𞤢𞤲𞤺𞤢 𞤫 𞤐𞤺𞤵𞤪𞤥𞤢 𞤯𞤭𞤲. 𞤍𞤵𞤥 𞤳𞤮 𞤪𞤮𞤱𞤢𞤲𞤭 𞤫 𞤔𞤮𞤤𞤮 𞥒𞥐𞥒𞥑 𞤱𞤢𞤯𞤭.


𞤈𞤮𞤳 𞤑𞤢𞤦𞤮𞤪𞤫 𞤱𞤭𞤲𞤣𞤭𞥅 𞤩𞤢𞤼𞤢𞥄𞤳𞤵𞤪𞤵 𞤳𞤢 𞤮 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫𞤥𞤢 𞤮 𞤶𞤮𞤲𞥆𞤭𞤼𞤭𞥅 𞤤𞤢𞥄𞤥𞤵𞤲’𞤺𞤵𞤲 𞤧𞤢𞤦𞤵 𞤤𞤫𞤴𞤣𞤭 𞤲𞤣𞤭𞤲.


𞤑𞤫𞤤𞥆𞤫 𞤸𞤫𞤤𞤼𞤭𞥅. 𞤚𞤢𞤦𞤭𞤼𞤭𞥅 𞤶𞤮𞥅𞤲𞤭 𞤱𞤮𞤲𞤣𞤫𞤥𞤢 𞤤𞤢𞥄𞤥𞤵 𞤲𞤺𞤵𞤲 𞤬𞤮𞤤𞥆𞤭𞤳𞤫.


𞤃𞤢𞤪 𞤑𞤢𞤦𞤮𞥅𞤪𞤫⹁ 𞤸𞤮𞥅𞤪𞤫𞥅𞤶𞤮 𞤄𞤵𞤪𞤳𞤭𞤲𞤢 𞤱𞤭𞤢𞥄𞤯𞤮 𞤮𞤲 𞤲𞤮 𞤲𞤢𞤲𞤺𞤢𞥄⹁ 𞤴𞤢𞤤𞤼𞤭𞤲𞤭𞥅 𞤱𞤭𞤲𞤢𞤲𞤣𞤫 𞤳𞤢 𞤼𞤮𞤲𞤺𞤮𞥅𞤣𞤫 𞤥𞤢𞤳𞥆𞤮 𞤸𞤮𞥅𞤪𞤫 𞤚𞤵𞤱𞤭𞤼𞤫𞤪.𞤌 𞤱𞤭𞤭: “𞤈𞤫𞤲𞤣𞤮 𞤥𞤫𞥅𞤯𞤫𞤲 𞤲𞤺𞤮𞤲 𞤲𞤮 𞤬𞤫𞤰𞥆𞤭𞤲𞤣𞤫 𞤧𞤢𞥄𞤴𞤭𞥅𞤶𞤭 𞤧𞤢𞤼𞥆𞤵𞤯𞤭. 𞤑𞤮 𞤬𞤫𞤱𞤲𞤣𞤮 𞤯𞤮𞤮⹁𞤸𞤢𞥄𞤲𞤵𞤯𞤫𞤲 𞤸𞤫𞤩𞥆𞤭𞤼𞤢𞥄𞤣𞤫 𞤥𞤮𞤰𞥆𞤫𞥅𞤪𞤫𞥅𞤶𞤭 𞤣𞤫𞤥𞤮𞤳𞤢𞤪𞤢𞥄𞤳𞤵 𞤥𞤫𞤫𞤲. 𞤃𞤭 𞤼𞤮𞤪𞤭𞤳𞤫 𞤰𞤫𞤼𞥆𞤵𞤩𞤫 𞤢𞥄𞤤𞤢𞥄𞤶𞤭 𞤩𞤫𞤲⹁ 𞤤𞤫𞤤𞤲𞤵𞤺𞤮𞤤 𞤯𞤭 𞤬𞤭𞥅 𞤲𞤢𞤬𞤮𞥅𞤪𞤫 𞤘𞤫𞤲𞤣𞤭 𞤥𞤫𞥅𞤯𞤫𞤲 𞤲𞤣𞤭𞤲. 𞤑𞤮 𞤧𞤭 𞤫𞤲 𞤴𞤫𞥅𞤱𞤼𞤭𞥅 𞤫𞤲 𞤸𞤫𞤯𞤮𞤲’𞤣𞤭𞤪𞤭⹁ 𞤧𞤮 𞤱𞤢𞥄𞤱𞤫𞤲 𞤶𞤭𞥅𞤩𞤼𞤵𞤣𞤫 𞤯𞤫𞥅 𞤤𞤵𞤪𞥆𞤫 𞤸𞤢𞤳𞤵𞤲’𞤣𞤫 𞤥𞤫𞤫𞤲.”𞤑𞤮 𞤲𞤺𞤮𞤤 𞤳𞤵𞤯𞤮𞤤 𞤮 𞤱𞤭𞤲𞤣𞤭 𞤳𞤢 𞤚𞤵𞤱𞤭𞤼𞤫𞤪 𞤥𞤢𞤳𞥆𞤮.𞤅𞤭 𞤼𞤢𞤱𞤭𞥅 𞤳𞤮 𞤳𞤢𞤲𞤳𞤮 𞤱𞤢𞤤𞥆𞤭𞤬𞤭𞥅 𞤲𞤣𞤫𞥅 𞤱𞤭𞤲𞤣𞤢𞤲𞤣𞤫⹁ 𞤸𞤢𞤪𞤢𞤴 𞤩𞤢𞤲𞤺𞤭𞥅 𞤳𞤮 𞤱𞤮𞤲𞤭 𞤧𞤢𞤦𞤵 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤴𞤢𞤤𞤼𞤭𞤲𞤢𞥄𞤤𞤭 𞤳𞤮𞤲𞤺𞤮𞤤. 𞤏𞤮𞥅𞤣𞤭𞥅𞤲𞤮𞥅 𞤱𞤭𞤵𞤩𞤫⹁ 𞤱𞤮𞤲𞤢𞥄 𞤧𞤮𞥅𞤪𞤭𞥅𞤩𞤫 𞤥𞤵𞤪𞤼𞤵𞤩𞤫 𞤩𞤫𞤲 𞤶𞤮𞤺𞤭𞥅 𞤃𞤢𞤪 𞤑𞤢𞤦𞤮𞥅𞤪𞤫. 𞤉 𞤦𞤭𞤴𞤮𞤤 𞤱𞤮𞥅𞤼𞤩𞤫⹁ 𞤳𞤮 𞤸𞤭𞤱𞤮𞥅𞤩𞤫 𞤥𞤮 𞤩𞤫𞤲 𞤥𞤢𞤪𞤭 𞤥𞤮.


𞤉 𞤸𞤮𞤪𞤦𞤭𞤪𞥆𞤫 𞤶𞤫𞤥𞥆𞤢 𞤲𞤮 𞤱𞤫𞥅𞤼𞤵𞤣𞤫 𞤪𞤫𞤬𞤦𞤭𞤪𞥆𞤫⹁ 𞤴𞤭𞥅𞤼𞤫 𞤲𞤢𞤲𞤺𞤭 𞤢𞤥𞤭𞤪𞤣𞤵 𞤤𞤮𞤤𞥆𞤵𞤲’𞤣𞤵 𞤳𞤢 𞤤𞤢𞥄𞤥𞤮𞤪𞤣𞤫 𞤒𞤢𞤱𞤵𞤲𞤣𞤫⹁ 𞤫 𞤤𞤫𞤴𞤣𞤭 𞤑𞤢𞤥𞤢𞤪𞤵𞤲. 𞤒𞤭𞤥𞤩𞤫 𞤧𞤢𞤨𞥆𞤮 𞤫 𞤶𞤫𞥅𞤺𞤮𞤮 𞤸𞤫𞤣𞥆𞤭𞥅 𞤫 𞤥𞤵𞥅𞤯𞤵𞤲.
𞤑𞤮 𞤱𞤮𞤲𞤭 𞤧𞤢𞤦𞤵 𞤬𞤵𞤯𞥆𞤢𞤺𞤮𞤤 𞤲𞤺𞤫𞥅 𞤴𞤭𞥅𞤼𞤫⹁ 𞤳𞤮 𞤨𞤫𞤼𞥆𞤫 𞤱𞤮𞥅𞤱𞤢𞥄𞤯𞤫 𞤧𞤵𞤥𞤲𞤫𞥅𞤣𞤫 𞤳𞤢 𞤢𞤥𞤭𞤪𞤯𞤫 𞤬𞤫𞤼𞥆𞤭 𞤲𞤢𞤲𞤺𞤭 𞤯𞤢𞤺𞥆𞤢𞤤 𞤲𞤺𞤢𞤤 𞤤𞤢𞤴𞤭 𞤸𞤢𞥄 𞤲𞤢𞤲𞤺𞤮𞤴𞤭 𞤣𞤫𞤬𞤭𞤪𞤣𞤫 𞤳𞤢 𞤦𞤭𞥅𞤲𞤭𞥅𞤶𞤫 𞤷𞤵𞥅𞤪𞤣𞤭 𞤣𞤫𞤬𞤭𞤪𞤲𞤯𞤫 𞤥𞤢𞤪𞤭𞤲𞤮𞥅. 𞤍𞤫𞤲 𞤦𞤭𞥅𞤲𞤭𞥅𞤶𞤫 𞤬𞤫𞤼𞥆𞤭.
𞤑𞤮 𞤸𞤢𞤳𞥆𞤵𞤲’𞤣𞤫 𞤲𞤶𞤢𞤥𞤣𞤭 𞤯𞤭𞤯𞤢𞤩𞤭𞤪𞤭 𞤫 𞤼𞤢𞤼𞤢𞤩𞤭𞤪𞤭 𞤯𞤵𞤥 𞤱𞤢𞤯𞤭. 𞤆𞤫𞤼𞥆𞤢𞤲𞤯𞤫 𞤸𞤵𞤤𞤩𞤭𞤲𞤭 𞤸𞤢𞤴 𞤳𞤢𞤱𞤼𞤫 𞤯𞤫𞤲 𞤳𞤢 𞤢𞤥𞤭𞤪𞤣𞤵 𞤲𞤣𞤵𞤲 𞤱𞤮𞤲𞤭 𞤯𞤮𞤲.
𞤒𞤭𞤥𞤩𞤫 𞤩𞤫𞤲 𞤺𞤭𞤣𞥆𞤭. 𞤉 𞤲𞤣𞤫𞤪 𞤯𞤵𞤵𞤲⹁ 𞤴𞤮𞤺𞤢 𞤫 𞤥𞤢𞤩𞥆𞤫 𞤴𞤢𞤲𞤭⹁ 𞤩𞤫 𞤴𞤢𞥄𞤩𞤢𞥄. 𞤍𞤵𞥅𞤯𞤵𞤩𞤫 𞤥𞤢𞥄𞤴𞤭 𞤯𞤮𞤲. 𞤏𞤮𞤼𞤩𞤫 𞤴𞤭𞥅𞤼𞤫 𞤲𞤺𞤫𞤲 𞤧𞤵𞤥𞤲𞤭.
𞤐𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤭𞥅 𞤬𞤫𞤱𞤲𞤣𞤮 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲’𞤣𞤫 𞤤𞤫𞤴𞤯𞤫 𞤀𞤬𞤪𞤭𞤳 𞤱𞤮𞤲𞤭 𞤫 𞤱𞤢𞤯𞤵𞤣𞤫 𞤑𞤢𞤥𞤢𞤪𞤵𞤲. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤩𞤵𞥅𞤩𞤼𞤵 𞤼𞤢𞤦𞤭𞤼𞤢𞥄 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲 𞤬𞤮𞤼𞤢.
𞤑𞤮𞤲𞤮 𞤧𞤭𞤬𞤢 𞤯𞤵𞤥⹁ 𞤲𞤮 𞤱𞤮𞥅𞤱𞤭 𞤱𞤢𞤯𞤵𞤣𞤫 𞤑𞤢𞤥𞤢𞤪𞤵𞤲 . 𞤉 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤶𞤫𞥅𞤺𞤮𞤮 𞤬𞤫𞤰𞥆𞤵𞤯𞤭⹁ 𞤁𞤵𞤱𞤢𞤤𞤢𞥄 𞤼𞤵𞤲 𞤸𞤫𞤩𞤭𞥅 𞤳𞤮 𞤩𞤵𞤪𞤭 𞤢𞤥𞤭𞤪𞤯𞤭 𞤶𞤮𞤱𞤭 𞤧𞤵𞤥𞤵𞤯𞤭. 

𞤑𞤮 𞤬𞤵𞤯𞥆𞤮𞤪𞤲𞤮𞥅 𞤥𞤵𞤪𞤼𞤮 𞤫 𞤲𞤣𞤫𞤪 𞤣𞤢𞥄𞤳𞤮𞤪𞤯𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤄𞤵𞤪𞤳𞤭𞤲𞤢⹁ 𞤧𞤢𞤳𞥆𞤭𞤼𞤮𞤪𞤭𞥅 𞤲𞤢𞤲𞤺𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲.


𞤑𞤮 𞤸𞤢𞤲𞤳𞤭 𞤫 𞤸𞤮𞥅𞤪𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥓 𞤅𞤭𞥅𞤤𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤵𞤯𞥆𞤭 𞤥𞤵𞤪𞤼𞤵𞤣𞤫⹁ 𞤩𞤫 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤯𞤫 𞤳𞤢 𞤲𞤣𞤫𞤪 𞤣𞤢𞥄𞤳𞤢𞥄𞤶𞤭.


𞤑𞤮 𞤳𞤢 𞤣𞤢𞥄𞤳𞤮𞤪𞤣𞤫 𞤅𞤢𞤲𞤺𞤵𞤤𞤫 𞤬𞤵𞤯𞥆𞤭. 𞤑𞤮 𞤫 𞤲𞤣𞤫𞥅 𞤣𞤢𞥄𞤳𞤮𞤪𞤣𞤫 𞤯𞤮𞤮 𞤧𞤮𞤳𞤢𞥄 𞤧𞤮𞥅𞤪𞤭𞥅𞤩𞤫 𞤲𞤢𞤲𞤺𞤢𞤲𞤮𞥅𞤩𞤫 𞤩𞤫𞤲 𞤦𞤢𞤯𞤼𞤢𞤲𞤫 𞤬𞤮𞤤𞥆𞤵 𞤨𞤮𞤪𞤯𞤵𞤲𞤮𞥅𞤲𞤺𞤵 𞤲𞤺𞤵𞤲 𞤫 𞤸𞤭𞤺𞤢𞥄𞤲𞤣𞤫 𞥒𞥐𞥑𞥕.


𞤊𞤭𞥅 𞤳𞤢𞤤𞤢 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤲𞤣𞤫𞥅𞤲𞤳𞤢 𞤴𞤢𞤤𞤼𞤵𞤲𞤮 𞤸𞤢𞤲𞤳𞤭 𞤶𞤫𞤥𞥆𞤢 𞤳𞤢 𞤻𞤫𞤱𞤤𞤵 𞤲𞤺𞤢𞤥 𞤸𞤮𞤤𞤲𞤵𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤫 𞤬𞤫𞤲𞥆𞤵𞤺𞤮𞤤 𞤲𞤫𞤲𞤺𞤫𞥅𞤣𞤫 𞤃𞤢𞤪 𞤑𞤭𞤪𞤭𞤧𞤼𞤭𞤴𞤢𞤲 𞤑𞤢𞤦𞤮𞥅𞤪𞤫⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲⹁ 𞤦𞤭𞤥𞤦𞤭 𞤯𞤮𞥅 𞤼𞤢𞤦𞤭𞤼𞤭𞥅 𞤱𞤮𞤲𞤣𞤫𞤥𞤢 𞤮 𞤲𞤢𞤲𞤺𞤢𞥄𞤥𞤢.


𞤑𞤮 𞤼𞤵𞤥𞤦𞤫𞤪𞤫 𞤶𞤫𞤥𞥆𞤢 𞤮 𞤲𞤢𞤲𞤺𞤢𞥄 𞤮 𞤲𞤢𞤩𞤢𞥄 𞤫 𞤣𞤢𞥄𞤳𞤢 𞤬𞤭𞥅 𞤴𞤮 𞤮 𞤴𞤫𞤱𞤼𞤵𞤣𞤵 𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤸𞤮𞥅𞤪𞤫 𞤼𞤮𞤩𞥆𞤫 𞤯𞤫 𞤩𞤫 𞤱𞤵𞤤𞥆𞤭𞤼𞤭𞥅 𞤣𞤮𞤱 𞤥𞤵𞤵𞤲.


𞤐𞤮 𞤼𞤢𞤱𞤢𞥄 𞤫 𞤯𞤫𞤲 𞤼𞤮𞤩𞥆𞤫 𞤩𞤫𞤴𞤣𞤵𞤺𞤮𞤤 𞤧𞤮𞥅𞤪𞤭𞥅𞤩𞤫 𞤳𞤮 𞤱𞤢𞤤𞥆𞤭𞤼𞤮𞥅 𞤫 𞤸𞤢𞤩𞤵𞤺𞤮𞤤 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲. 𞤐𞤮 𞤼𞤢𞤱𞤢𞥄 𞤫 𞤯𞤫𞤲 𞤼𞤮𞤩𞥆𞤫 𞤳𞤢𞤣𞤭 𞤱𞤢𞤴𞤤𞤵𞤺𞤮𞤤 𞤳𞤵𞥅𞤩𞤢𞤤𞤩𞤫 (𞤧𞤫𞤲𞤫𞤪𞤢𞤤𞤩𞤫) 𞤳𞤮𞤲𞤵 𞤲𞤺𞤵𞤲.


𞤉 𞤲𞤣𞤫𞤪 𞤳𞤢𞥄𞤤𞤣𞤭𞥅𞤺𞤢𞤤 𞤱𞤢𞤯𞤵𞤲’𞤺𞤢𞤤 𞤲𞤺𞤢𞤤 𞤶𞤫𞤥𞥆𞤢 𞤸𞤢𞥄 𞤳𞤢 𞤱𞤫𞥅𞤼𞤭 𞤯𞤮𞤮⹁ 𞤳𞤢𞤱𞤪𞤢𞤤 𞤱𞤢𞤯𞤢𞥄𞤤𞤭 𞤸𞤢𞤳𞥆𞤵𞤲’𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤫 𞤤𞤢𞥄𞤥𞤵 𞤲𞤺𞤵𞤲.


𞤐𞤮 𞤼𞤭𞤶𞥆𞤢𞥄 𞤳𞤢 𞤳𞤮𞤤𞥆𞤭𞤼𞤢𞤤 𞤱𞤢𞤯𞤢𞥄 𞤫 𞤲𞤣𞤫𞤪 𞤧𞤢𞥄𞤴𞤭𞥅𞤶𞤭 𞤢𞤪𞤮𞥅𞤶𞤭.
𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤢𞤲𞤣𞤭𞤪𞤢𞤲𞤮𞥅𞤯𞤮 𞤋𞤄𞤑 𞤧𞤵𞤪𞥆𞤢𞥄𞤥𞤢 𞤸𞤢𞤲𞤳𞤭 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥓𞥑 𞤅𞤭𞥅𞤤𞤮 𞥒𞥐𞥒𞥒.


𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲 𞤸𞤢𞥄 𞤲𞤣𞤫 𞤮 𞤬𞤮𞤤𞥆𞤢𞤲𞤮𞥅 𞤻𞤢𞤤𞤲𞤣𞤫 𞥑𞥘 𞤔𞤵𞤳𞤮 𞥒𞥐𞥒𞥐. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤶𞤮𞤱𞤢𞤩𞤮 𞤫 𞤤𞤢𞥄𞤥𞤢𞤺𞤮𞤤 𞤃𞤢𞤤𞤭. 𞤂𞤫𞤱𞤪𞤵 𞤩𞤢𞥄𞤱𞤮 𞤮 𞤬𞤮𞤤𞥆𞤫𞥅𞤣𞤫⹁ 𞤮 𞤴𞤢𞤲𞤭 𞤼𞤮𞤰𞥆𞤫𞤪𞤫 𞤲𞤺𞤢𞥄𞤣𞤭⹁ 𞤲𞤣𞤫𞤲 𞤮 𞤲𞤢𞤩𞤢𞥄 𞤁𞤵𞤦𞤢𞥄𞤴.


𞤑𞤮 𞤣𞤵𞥅𞤩𞤭 𞥗𞥖 𞤮 𞤬𞤫𞤰𞥆𞤭𞤲𞤭𞤪𞤭. 𞤊𞤭𞥅 𞤳𞤢𞤤𞤢 𞤮 𞤤𞤢𞥄𞤼𞤭𞤲𞤮 𞤳𞤮𞥅𞤸𞤮𞥅𞤶𞤮 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲⹁ 𞤱𞤢𞤯𞤼𞤭𞤲𞤮 𞤲𞤺𞤮𞤲 𞤴𞤢𞤤𞤼𞤭𞤲𞤢𞥄𞤳𞤢 𞤳𞤢 𞤰𞤫𞤱𞤤𞤵 𞤃𞤢𞤤𞤭. 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤼𞤢𞤱𞤢𞤲𞤮𞥅𞤳𞤢 𞤳𞤢𞤣𞤭. 𞤑𞤮 𞤕𞤮𞤺𞥆𞤫𞤤 𞤃𞤢𞤴𞤺𞤢⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤼𞤢𞤱𞤢𞤲𞤮𞥅.


𞤘𞤭𞤲𞤫 𞤭𞤥𞥆𞤭𞤲𞥆𞤮 𞤃𞤮𞤪𞤭𞤧𞤢𞤲𞤣𞤢𞤲 𞤑𞤵𞤴𞤢𞥄𞤼𞤫⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤳𞤮 𞤼𞤢𞤱𞤫𞥅. 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤶𞤢𞤲𞤢𞤲𞤭𞤪𞤭 𞤸𞤢𞤴 𞤺𞤮𞥅𞤼𞤮 𞤴𞤢𞤸𞤢𞥄𞤲𞤮. 𞤑𞤮𞤲𞤮 𞤲𞤭𞤤𞥆𞤢𞥄𞤩𞤫 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤱𞤮𞤲𞤵𞤩𞤫 𞤲𞤣𞤫𞤪 𞤃𞤢𞤤𞤭 𞤧𞤫𞥅𞤣𞤭𞤲𞤮.


 
𞤑𞤵𞥅𞤩𞤢𞤤𞥆𞤮 𞤀𞤦𞤣𞤢𞤤 𞤊𞤢𞤼𞥆𞤢𞤸 𞤀𞤳 𞤄𞤵𞤪𞤸𞤢𞥄𞤲⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤅𞤵𞤣𞤢𞤲 𞤲𞤣𞤭𞤲 𞤼𞤮𞤯𞥆𞤭𞤳𞤫 𞤶𞤢𞥄𞤺𞤮𞤪𞤢𞥄𞤩𞤫 𞥑𞥕 𞤸𞤫𞤴𞤩𞤫.


𞤖𞤢𞤪𞤭 𞤩𞤵𞤪𞤭𞥅 𞤦𞤢𞥄𞤤𞤯𞤫 𞤲𞤮𞥅𞤺𞤢𞤴 𞤺𞤭𞤤𞤢 𞤖𞤢𞤥𞤣𞤮𞤳⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤤𞤢𞤴𞤼𞤭 (𞤱𞤵𞤪𞤼𞤭 𞤤𞤢𞥄𞤥𞤵) 𞤦𞤢𞤯𞤼𞤢𞤲𞤫 𞤱𞤫𞤲𞤶𞤫 𞤫 𞤴𞤫𞤣𞥆𞤮𞤲’𞤣𞤭𞤪𞤢𞤤 𞤸𞤢𞤳𞥆𞤵𞤲’𞤣𞤫 𞤥𞤢𞤳𞥆𞤮 𞤫 𞤧𞤮𞥅𞤪𞤭𞥅𞤩𞤫 𞤶𞤢𞤩𞤼𞤵𞤩𞤫 𞤤𞤢𞥄𞤥𞤵 𞤩𞤫𞤲⹁ 𞤳𞤢𞤻𞤵𞤲 𞤫 𞤧𞤫𞤨𞥆𞤵𞤪𞤵𞥅𞤶𞤭 𞤯𞤵𞥅𞤯𞤵𞤯𞤭 𞤯𞤫 𞤴𞤭𞤥𞤩𞤫 𞤩𞤫𞤲 𞤱𞤢𞤯𞤭 𞤲𞤺𞤢𞤥 𞤴𞤢𞤥𞤭𞤪𞤺𞤮𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤴𞤮 𞤩𞤫 𞤭𞤱𞤵 𞤳𞤢 𞤤𞤢𞥄𞤥𞤵.


𞤘𞤭𞤤𞤢 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥗𞥐 𞤱𞤢𞤪𞤢𞥄𞤥𞤢. 𞤐𞤮 𞤼𞤭𞤶𞥆𞤢𞥄 𞤳𞤢 𞤲𞤣𞤵𞥅 𞤶𞤭𞥅𞤩𞤮𞤤𞤣𞤵 𞤻𞤭𞥅𞤩𞤢 𞤦𞤭𞤲𞥆𞤢𞤥𞤢𞥄 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤶𞤮𞤺𞤲𞤭𞤼𞤢𞥄𞤤𞤭 𞤤𞤢𞥄𞤥𞤵 𞤲𞤺𞤵𞤲.


𞤀𞤥𞤫𞤪𞤭𞤳 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤱𞤢𞤤𞥆𞤭𞤼𞤮𞤼𞤢𞥄𞤳𞤮 𞤅𞤵𞤣𞤢𞤲 𞤦𞤭𞤲𞥆𞤢𞤥𞤢𞥄 𞤲𞤶𞤢𞤺𞥆𞤵 𞤫 𞤤𞤢𞥄𞤥𞤵 𞤧𞤮𞥅𞤪𞤭 𞤢𞤷𞥆𞤢𞥄𞤤𞤭.
𞤑𞤮 𞤩𞤵𞤪𞤭 𞤴𞤭𞤥𞤩𞤫 𞥓𞥐 (𞤷𞤢𞤨𞥆𞤢𞤲𞤯𞤫 𞤼𞤢𞤼𞤮) 𞤲𞤮 𞤥𞤢𞥄𞤴𞤭 𞤫 𞤺𞤭𞤣𞥆𞤫𞤪𞤫 𞤳𞤢𞤻𞤵𞤲 𞤫 𞤴𞤢𞥄𞤩𞤭𞤲’𞤣𞤭𞤪𞤮 𞤱𞤢𞤯𞤵𞤯𞤵𞤲 𞤂𞤢𞤦𞤭𞤪𞤭𞤴𞤢𞥄 𞤫 𞤥𞤮𞤩𞤼𞤮𞤲’𞤣𞤭𞤪𞤢𞤤 𞤲𞤢𞤧𞤢𞥄𞤪𞤢𞥄𞤩𞤫.


𞤍𞤵𞤥 𞤳𞤮 𞤫 𞤧𞤢𞤸𞤪𞤫 𞤱𞤭𞤫𞤼𞤫𞥅𞤲𞤣𞤫 𞤐𞤭𞤱 𞤑𞤵𞤪𞤵 𞤚𞤢𞤱𞤲 𞤱𞤮𞤲𞤵𞤲’𞤣𞤫 𞤳𞤢 𞤧𞤫𞤪𞤢𞥄𞤪𞤭 𞤤𞤢𞥄𞤥𞤮𞤪𞤣𞤫 𞤃𞤮𞤪𞤮𞤦𞤭𞤴𞤢.


𞤐𞤮 𞤼𞤢𞤱𞤢𞥄 𞤫 𞤥𞤢𞥄𞤴𞤵𞤩𞤫 𞤩𞤫𞤲 𞤪𞤫𞤱𞤩𞤫 𞥑𞥗 (𞤧𞤢𞤨𞥆𞤮-𞤫-𞤲𞤶𞤫𞥅𞤯𞤭𞤯𞤮) 𞤳𞤢𞤻𞤵𞤲 𞤫 𞤬𞤢𞤴𞤩𞤫 𞥑𞥑. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤪𞤫𞤱𞤩𞤫 𞤥𞤢𞥄𞤴𞤵𞤩𞤫⹁ 𞤧𞤮𞤱𞤭𞥅𞤩𞤫.


𞤑𞤮 𞤱𞤮𞤲𞤭 𞤧𞤢𞤦𞤵 𞤲𞤣𞤫𞥅 𞤺𞤭𞤣𞥆𞤫𞤪𞤫⹁ 𞤳𞤮 𞤲𞤣𞤫 𞤦𞤮𞤲𞤩𞤫 𞤴𞤢𞤲𞤵𞤲𞤮𞥅 𞤫 𞤥𞤮𞤩𞤼𞤮𞤲’𞤣𞤭𞤪𞤢𞤤 𞤲𞤺𞤢𞤤 𞤬𞤭𞥅 𞤶𞤢𞤩𞤼𞤵𞤺𞤮𞤤 𞤴𞤭𞤥𞤩𞤫 𞤩𞤫𞤲. 𞤇𞤫𞥅 𞤦𞤮𞤲𞤩𞤫 𞤲𞤮 𞤶𞤮𞤺𞤭𞤲𞤮𞥅 𞤳𞤢𞥄𞤬𞤢 𞤫 𞤨𞤭𞤲𞤳𞤢.


𞤔𞤮𞤪𞤶 𞤏𞤫𞤴𞤢⹁ 𞤸𞤮𞥅𞤪𞤫𞥅𞤶𞤮 𞤂𞤢𞤦𞤭𞤪𞤭𞤴𞤢 𞤮𞤲 𞤲𞤮 𞤼𞤭𞤶𞥆𞤢𞥄 𞤫 𞤲𞤮𞤳𞥆𞤵𞥅𞤪𞤫 𞤲𞤣𞤫𞤲 𞤸𞤢𞤲𞤣𞤫.


 
𞤄𞤢𞤯𞤼𞤢𞤲𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥔 𞤄𞤮𞤱𞤼𞤮 𞥒𞥐𞥒𞥑⹁ 𞤀𞥄𞤣𞤢𞤥𞤢 𞤄𞤢𞤪𞤮 𞤼𞤢𞥄𞤪𞤢𞤲𞤢𞥄𞤥𞤢 𞤸𞤢𞤲𞤣𞤫 𞤬𞤭𞥅 𞤸𞤢𞤨𞥆𞤵 𞤯𞤭𞤯𞤢𞤩𞤵 𞤲𞤺𞤵𞤲.
𞤖𞤮𞥅𞤪𞤫𞥅𞤩𞤫 𞤤𞤫𞤴𞤯𞤫 𞤲𞤶𞤫𞥅𞤼𞤢𞤼𞤮 𞤼𞤢𞤱𞤢𞤲𞤮 𞤫 𞤶𞤮𞤯𞥆𞤭𞤲𞤺𞤮𞤤 𞤥𞤮 𞤲𞤺𞤮𞤤. 𞤐𞤮 𞤼𞤢𞤱𞤢𞥄 𞤫 𞤩𞤫𞤲⹁ 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭 𞤥𞤮 𞤐𞤢𞤶𞤫𞥅𞤪𞤭𞤴𞤢⹁ 𞤃𞤢𞤳𞤭 𞤅𞤢𞤤 𞤥𞤮 𞤅𞤫𞤲𞤫𞤺𞤢𞥄𞤤⹁ 𞤓𞤥𞤢𞤪𞤵 𞤅𞤭𞥅𞤧𞤮𞤳𞤮 𞤐𞤦𞤢𞤤𞥆𞤮 𞤥𞤮 𞤄𞤭𞤧𞤢𞤱𞤮𞥅⹁ 𞤊𞤮𞥅𞤪 𞤙𞤢𞥄𞤧𞤭𞤲𞤺𞤦𞤫 𞤥𞤮 𞤚𞤮𞤺𞤮⹁ 𞤔𞤵𞤤𞤭𞤴𞤮𞥅𞤧 𞤃𞤢𞥄𞤣𞤢 𞤄𞤭𞤴𞤮 𞤥𞤮 𞤅𞤢𞤪𞤤𞤮𞤲 𞤫 𞤃𞤵𞤸𞤢𞤥𞥆𞤢𞤣𞤵 𞤓𞤤𞤣 𞤘𞤢𞥁𞤵𞤱𞤢𞤲𞤭 𞤥𞤮 𞤃𞤮𞤪𞤼𞤢𞤲𞤭𞥅.
𞤑𞤮 𞤫 𞥒𞥐𞥑𞥗 𞤄𞤢𞤪𞤮 𞤢𞤣𞤭𞥅 𞤶𞤮𞥅𞤯𞤢𞥄𞤣𞤫 𞤳𞤢 𞤶𞤵𞤤𞥆𞤫𞤪𞤫 𞤩𞤢𞥄𞤱𞤮 𞤮 𞤬𞤮𞥅𞤤𞤵𞤣𞤫 𞤒𞤢𞤸𞤴𞤢𞥄 𞤔𞤢𞤥𞥆𞤫. 𞤆𞤮𞥅𞤤𞤺𞤵 𞤲𞤺𞤵 𞤸𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤧𞤢𞤦𞤵𞤲𞤢 𞤸𞤢𞤪𞤭 𞤄𞤢𞤪𞤮 𞤱𞤮𞤲𞤢𞥄 𞤲𞤫𞤯𞥆𞤮 𞤢𞤲𞤣𞤢𞥄𞤯𞤮⹁ 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤒𞤢𞤸𞤴𞤢𞥄 𞤔𞤢𞤥𞥆𞤫 𞤲𞤮 𞤷𞤢𞤼𞤭𞤲𞤮𞥅 𞤫 𞤤𞤢𞥄𞤥𞤵 𞤲𞤺𞤵𞤲 𞤬𞤮𞤼𞤢.
𞤔𞤵𞤤𞤭𞤴𞤮𞤧 𞤃𞤢𞥄𞤣𞤢 𞤄𞤭𞤴𞤮 𞤴𞤢𞤤𞤼𞤭𞤲𞤭𞥅 𞤀𞤲𞤼𞤮𞤲𞤭𞥅  𞤒𞤫𞤱𞤮𞥅 𞤄𞤪𞤫𞤱𞤢 𞤳𞤢 𞤶𞤢𞥄𞤺𞤮𞤪𞤢𞤤 𞤬𞤭𞥅 𞤲𞤵𞤲𞤯𞤢𞤤⹁ 𞤮 𞤤𞤮𞤥𞤼𞤭𞤲𞤭𞤪𞤭 𞤥𞤮 𞤃𞤵𞤸𞤢𞤥𞥆𞤢𞤣 𞤂𞤢𞤥𞤭𞥅𞤲 𞤚𞤢𞤪𞤢𞤱𞤢𞤤𞤭.
𞤊𞤭𞥅 𞤳𞤢𞤤𞤢 𞤸𞤮𞥅𞤪𞤫 𞤅𞤢𞤪𞤤𞤮𞤲 𞤲𞤣𞤫𞤲 𞤩𞤢𞤲𞤺𞤭𞤲𞤢𞥄𞤤𞤭 𞤳𞤮 𞤱𞤮𞤲𞤭 𞤧𞤢𞤦𞤵 𞤀𞤲𞤼𞤮𞤲𞤭𞥅 𞤭𞤼𞥆𞤫𞥅𞤣𞤫⹁ 𞤳𞤭𞤦𞤭𞤪𞤯𞤫 𞤫 𞤸𞤫𞤧𞤤𞤮𞥅𞤩𞤫 𞤤𞤫𞤴𞤣𞤭 𞤲𞤣𞤭𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤧𞤮𞤳𞤭𞤲𞤮𞥅𞤩𞤫 𞤢𞤷𞥆𞤭𞤼𞤢𞥄 𞤻𞤢𞤤𞤲𞤣𞤫 𞤺𞤮𞤮 𞤸𞤭𞤼𞤢𞤲𞤣𞤫 𞤸𞤫𞤧𞤪𞤫 𞤲𞤣𞤫𞤲 𞤲𞤮 𞤼𞤢𞤱𞤢𞥄 𞤫 𞤧𞤮𞤥𞤦𞤮 𞤪𞤭𞥅𞤱𞤫𞥅𞤣𞤫 𞤀𞤲𞤼𞤮𞤲𞤭𞥅. 𞤅𞤢𞤦𞤵𞤲𞤢  𞤮 𞤴𞤭𞤢𞥄𞤥𞤢 𞤫 𞤲𞤦𞤮𞤯𞤮 𞤮𞤥𞤮 𞤱𞤮𞤲𞤣𞤭 𞤫 𞤺𞤮𞥅𞤼𞤮 𞤫 𞤧𞤮𞤳𞤭𞤲𞤮𞥅𞤩𞤫 𞤩𞤫𞤲. 𞤉 𞤸𞤭𞤲𞤤𞤫 𞤮𞤥𞤮 𞤼𞤢𞤱𞤢𞥄 𞤫 𞤺𞤮𞥅𞤥𞤵 𞤧𞤵𞤩𞤭𞥅𞤲𞤺𞤵  𞤭𞤲𞤯𞤫 𞤴𞤭𞤥𞤩𞤫 𞥑𞥖𞥐 𞤱𞤭𞤢𞥄𞤩𞤫 𞤲𞤮 𞤸𞤢𞥄𞤲𞤣𞤭 𞤫 𞤴𞤢𞥄𞤬𞤵𞤴𞤫𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲.
𞤑𞤮 𞤄𞤫𞤥𞤦𞤢 𞤃𞤮𞤴 𞤊𞤮𞥅𞤣𞤫⹁ 𞤬𞤢𞤱𞤢𞥄𞤯𞤮 𞤱𞤢𞤪𞤵-𞤸𞤮𞥅𞤪𞤫 𞤴𞤭𞤢𞥄 𞤳𞤢 𞤺𞤢𞤤𞥆𞤫 𞤥𞤢𞤳𞥆𞤮. 𞤍𞤵𞤥 𞤼𞤭𞤳𞥆𞤭𞤲𞤭 𞤯𞤵𞥅𞤯𞤵𞤩𞤫 𞤲𞤣𞤫𞤪 𞤅𞤢𞤪𞤤𞤮𞤲.
𞤑𞤢 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞥅𞤤𞥆𞤫𞤪𞤫 𞤸𞤭𞤳𞥆𞤢 𞤳𞤮 𞤽𞤢𞤤𞤢𞤱𞤵 𞤫 𞤩𞤢𞥄𞤱𞤮 𞤽𞤢𞤤𞤢𞤱𞤵 𞤱𞤮𞤲𞤭 𞤫 𞤱𞤢𞤯𞤵𞤣𞤫.
𞤀𞤤𞤶𞤢𞤪𞤭𞥅 𞤫 𞤚𞤵𞥅𞤲𞤭𞥅𞤧𞤢 𞤲𞤮 𞤧𞤫𞤩𞤭𞤼𞤭𞥅⹁  𞤃𞤢𞤪𞤮𞤳 𞤳𞤮 𞤳𞤢𞤪𞤢𞤸𞤢𞤲 𞤬𞤮𞥅𞤤𞤭𞤪𞤭 𞤘𞤢𞤦𞤮𞤲. 𞤘𞤢𞤲𞤢 𞤳𞤢𞤲 𞤸𞤫𞤩𞤭𞥅 𞤽𞤢𞤤𞤢𞤱𞤵 𞤥𞤢𞤱𞤲𞤺𞤵.
𞤘𞤢𞤲𞤢⹁ 𞤤𞤫𞤴𞤣𞤭 𞤳𞤢𞥄𞤳𞤢𞤪𞤢𞥄𞤪𞤭 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤫 𞤲𞤣𞤫𞤪 𞤀𞤬𞤪𞤭𞤳 𞤴𞤢𞤤𞤼𞤭𞤲𞤢𞥄𞤥𞤢 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞥑𞥘 𞤅𞤭𞥅𞤤𞤮. 𞤏𞤮𞤲𞤢𞥄 𞤲𞤮𞤲 𞤴𞤢𞤤𞤼𞤭𞤲𞤫𞥅𞤣𞤫 𞤥𞤢𞤩𞥆𞤫 𞤱𞤮𞤲𞤭 𞤳𞤮  𞤩𞤵𞤪𞤭 𞤫 𞤽𞤢𞤤𞤯𞤭𞤲𞤣𞤫⹁ 𞤳𞤮 𞤤𞤫𞤴𞤣𞤭 𞤴𞤢𞤤𞤼𞤭𞤲𞤣𞤭 𞤩𞤫 𞤲𞤣𞤭𞤲 𞤱𞤮𞤲𞤭 𞤳𞤮 𞤽𞤢𞤤𞤯𞤭𞤲𞤭. 
𞤖𞤮𞤤 𞤱𞤮𞤲𞤭 𞤲𞤣𞤭𞤲 𞤤𞤫𞤴𞤣𞤭 𞤱𞤮𞤲𞤣𞤭 𞤧𞤢𞤦𞤵 𞤴𞤢𞤤𞤼𞤵𞤺𞤮𞤤 𞤘𞤢𞤲𞤢؟
𞤑𞤮 𞤁𞤵𞤲𞤣𞤫𞥅𞤶𞤫 𞤑𞤮𞤥𞤮𞥅𞤪 𞤯𞤫𞤲. 𞤂𞤫𞤴𞤣𞤭 𞤲𞤣𞤭 𞤢𞤲𞤣𞤭𞤪𞤢𞥄𞤳𞤢 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤬𞤫𞤧. 𞤑𞤮 𞤸𞤭𞤳𞥆𞤢 𞤯𞤮𞤮𞥅 𞤱𞤮𞤲𞤭 𞤺𞤮𞤮 𞤸𞤭𞤲’𞤣𞤭 𞤼𞤢𞤱𞤫𞥅𞤣𞤫 𞤫 𞤬𞤮𞥅𞤤𞤮𞤼𞤭𞤪𞤮 𞤺𞤫𞤲𞤯𞤭 𞤀𞤬𞤪𞤭𞤳. 𞤑𞤮 𞤲𞤣𞤭𞤭 𞤤𞤫𞤴𞤣𞤭 𞤱𞤮𞤲𞤭 𞤳𞤮 𞤴𞤢𞤤𞤼𞤭𞤲𞤭 𞤘𞤢𞤲𞤢 𞤸𞤭𞤳𞥆𞤢. 𞤘𞤢𞤲𞤢⹁ 𞤤𞤫𞤴𞤣𞤭 𞤩𞤢𞤽𞤼𞤵𞤲’𞤣𞤭 𞤬𞤫𞤤𞤲𞤺𞤮 𞤲𞤺𞤮𞤲 𞤤𞤢𞥄𞤦𞤭 𞤲𞤢𞤴𞤭 𞤱𞤮𞤲𞤭 𞤳𞤢𞤣𞤭 𞤯𞤭𞤯𞤢𞤩𞤭𞤪𞤭 𞤤𞤢𞥄𞤦𞤭 𞤶𞤮𞤱𞤭.
𞤑𞤮 𞤩𞤵𞤪𞤭 𞤘𞤢𞤲𞤢 𞤱𞤮𞥅 𞤫 𞤰𞤫𞤼𞥆𞤵𞤺𞤮𞤤 𞤬𞤫𞤤𞤺𞤮 𞤲𞤺𞤮𞤲⹁ 𞤳𞤮 𞤉𞥅𞤶𞤭𞤨𞤼𞤵 (𞤃𞤭𞤧𞤭𞤪𞤢) 𞤫 𞤑𞤢𞤥𞤫𞤪𞤵𞤲.

𞤊𞤭𞥅 𞤳𞤢𞤤𞤢 𞤅𞤭𞤥𞤦𞤢𞥄𞤦𞤵𞤱𞤫 𞤨𞤭𞤴𞤭𞥅 𞤘𞤭𞤲𞤫 𞤳𞤵𞥅𞤤𞤫 𞥒 – 𞥑⹁ 𞤅𞤭𞤥𞤦𞤢𞤦𞤵𞤱𞤫 𞤴𞤢𞤤𞤼𞤭𞥅 𞤸𞤢𞤲𞤣𞤫 𞤳𞤢 𞤬𞤮𞥅𞤤𞤭𞤼𞤭𞤪𞤮 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤘𞤫𞤲𞤯𞤭 𞤀𞤬𞤪𞤭𞤳. 𞤘𞤭𞤲𞤫 𞤳𞤢𞤲 𞤼𞤢𞤱𞤫𞤼𞤫 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤.
𞤑𞤮𞤲𞤮 𞤶𞤮𞥅𞤲𞤭 𞤳𞤮 𞤅𞤫𞤲𞤫𞤺𞤢𞥄𞤤 𞤸𞤭𞤳𞥆𞤭𞥅 𞤴𞤫𞥅𞤧𞤮. 𞤉𞤩𞤫 𞤥𞤢𞤪𞤭 𞤼𞤮𞤩𞥆𞤫 𞤶𞤮𞤱𞤭. 𞤘𞤭𞤲𞤫 𞤫 𞤃𞤢𞤤𞤢𞤱𞤭𞥅⹁ 𞤺𞤮𞥅𞤼𞤮 𞤳𞤢𞤤𞤢 𞤫 𞤥𞤢𞤩𞥆𞤫 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞤲𞤢𞤴𞤭. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤘𞤭𞤲𞤫 𞤨𞤭𞤴𞤵𞤲𞤮 𞤃𞤢𞤤𞤢𞤱𞤭𞥅⹁ 𞤳𞤮 𞤘𞤭𞤲𞤫 𞤰𞤫𞤼𞥆𞤭 𞤣𞤢𞤪𞤲𞤣𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲 𞤳𞤢 𞤣𞤫𞤲𞤼𞤢𞤤 𞤥𞤢𞤩𞥆𞤫. 
𞤉 𞤲𞤣𞤫𞥅 𞤣𞤵𞤳𞤢𞤲𞤣𞤫 𞤢𞤪𞤢𞤲𞤫𞤪𞤫 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮⹁ 𞤳𞤮 𞤤𞤫𞤴𞤯𞤫 𞤀𞤬𞤪𞤭𞤳 𞥒𞥔 𞤼𞤢𞤱𞤭𞤲𞤢𞥄. 𞤍𞤫𞥅 𞤤𞤫𞤴𞤯𞤫 𞤲𞤮 𞤥𞤮𞥅𞤬𞤼𞤢𞥄 𞤫 𞤣𞤫𞤲𞤼𞤫 𞥖. 𞤁𞤫𞤲𞤼𞤢𞤤 𞤳𞤢𞤤𞤢 𞤲𞤮 𞤱𞤢𞤯𞤮𞤪𞤭 𞤤𞤫𞤴𞤯𞤫 𞥔.  
𞤅𞤫𞤯𞤫𞤼𞤫 𞤯𞤮𞥅 𞤸𞤢𞥄 𞤸𞤫𞤣𞥆𞤮𞥅 𞤤𞤫𞤴𞤯𞤫 𞥑𞥖. 𞤑𞤮 𞤯𞤫𞥅 𞤤𞤫𞤴𞤯𞤫 𞥑𞥖 𞤬𞤭𞤶𞤮𞤴𞤼𞤢 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤 𞤬𞤵𞤯𞥆𞤮𞤼𞤮𞥅𞤲𞤺𞤢𞤤 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥓 𞤅𞤭𞥅𞤤𞤮 𞥒𞥐𞥒𞥒.
𞤐𞤮 𞤼𞤭𞤶𞥆𞤢𞥄 𞤳𞤢 𞤘𞤭𞤲𞤫 𞤬𞤮𞤼𞥆𞤮𞤴𞤢 𞤫 𞤃𞤢𞤤𞤭 𞤱𞤢𞤤𞥆𞤢 𞤚𞤵𞥅𞤲𞤭𞥅𞤧𞤢 𞤥𞤢𞥄 𞤘𞤢𞤥𞤦𞤭𞤴𞤢.
𞤑𞤢 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲𞥋𞤣𞤫 𞤤𞤢𞤪𞤫 𞤀𞤬𞤪𞤭𞤳𞤢𞥄 𞤯𞤫𞤲⹁ 𞤸𞤮𞥅𞤪𞤫𞥅𞤶𞤮 𞤃𞤢𞤤𞤢𞤱𞤭𞥅 𞤮𞤲⹁ 𞤂𞤢𞥄𞤧𞤢𞤪𞤭𞤧 𞤕𞤢𞤳𞤱𞤫𞤪𞤢⹁ 𞤬𞤮𞤣𞤭𞥅 𞤺𞤮𞥅𞤼𞤮 𞤳𞤢𞤤𞤢 𞤫 𞤬𞤭𞤶𞤢𞤲𞤢𞤴𞤩𞤫 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲 𞤣𞤢𞤤𞤢 𞥑𞥒𞥐𞥐 ($𞥑𞥒𞥐𞥐) 𞤧𞤮 𞤩𞤫 𞤨𞤭𞤴𞤭𞥅 𞤅𞤫𞤲𞤫𞤺𞤢𞥄𞤤 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞥑𞥘 𞤅𞤭𞥅𞤤𞤮. 𞤌 𞤬𞤮𞤣𞤭𞥅 𞤬𞤫𞤷𞥆𞤫𞤪𞤫⹁ 𞤳𞤮 𞤯𞤵𞤥 𞤱𞤮𞤲𞤭 $𞥖𞥐𞥐 𞤱𞤮𞤲𞤢𞤲𞤣𞤫 𞤶𞤮𞥅𞤯𞥆𞤭𞤲𞤢𞥄𞤩𞤫 𞤩𞤫𞤲 𞤳𞤢 𞤶𞤵𞤤𞥆𞤫𞤪𞤫.
𞤑𞤮 𞤃𞤢𞤤𞤢𞤱𞤭𞥅 𞤫 𞤘𞤭𞤲𞤫⹁ 𞤫 𞤅𞤫𞤲𞤫𞤺𞤢𞤤 𞤫 𞤅𞤭𞤥𞤦𞤢𞥄𞤦𞤵𞤱𞤫 𞤱𞤮𞤲𞤭 𞤫 𞤣𞤫𞤲𞤼𞤢𞤤 𞤺𞤮𞥅𞤼𞤢𞤤. 𞤘𞤭𞤲𞤫 𞤫 𞤅𞤫𞤲𞤫𞤺𞤢𞥄𞤤 𞤲𞤮 𞤬𞤫𞤰𞥆𞤭𞤼𞤮𞤪𞤭 𞤃𞤢𞤤𞤢𞤱𞤭𞥅 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫. 𞤅𞤭 𞤃𞤢𞤤𞤢𞤱𞤭𞥅 𞤨𞤭𞤴𞤭𞥅 𞤅𞤫𞤲𞤫𞤺𞤢𞥄𞤤 𞤸𞤢𞤲𞤣𞤫⹁ 𞤸𞤢𞤪𞤢𞤴 𞤩𞤫 𞤬𞤫𞤰𞥆𞤭𞥅 𞤳𞤢 𞤶𞤫𞥅𞤼𞤢𞤼𞤢𞤩𞤢𞤤.
𞤊𞤫𞤱𞤲𞤣𞤮 𞤯𞤮𞥅⹁ 𞤘𞤭𞤲𞤫 𞤫 𞤅𞤫𞤲𞤫𞤺𞤢𞥄𞤤⹁ 𞤺𞤮𞥅𞤼𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞤲𞤢𞤴𞤭⹁ 𞤃𞤢𞤤𞤢𞤱𞤭𞥅 𞤲𞤮 𞤥𞤢𞤪𞤭 𞤼𞤮𞤩𞥆𞤫 𞤼𞤢𞤼𞤭.
𞤑𞤮 𞤻𞤢𞤤𞤲𞤣𞤫 𞥙 𞤅𞤭𞥅𞤤𞤮 𞥒𞥐𞥒𞥒 𞤲𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲𞥋𞤣𞤫 𞤤𞤢𞤪𞤫 𞤀𞤬𞤪𞤭𞤳𞤢𞥄 𞤯𞤫𞤲 𞤬𞤵𞤯𞥆𞤭𞥅. 𞤑𞤮 𞤑𞤢𞤥𞤢𞤪𞤵𞤲 𞤲𞤺𞤮 𞤱𞤮𞤲𞤭 𞤫 𞤬𞤭𞤶𞤫𞥅𞤣𞤫.
𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤔𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤆𞤮𞤼𞥆𞤢𞤤 𞤕𞤫𞤥𞤦𞤫 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤶𞤫 𞤘𞤭𞤲𞤫 𞤯𞤫𞤲⹁ 𞤼𞤭𞤲𞤼𞤵𞤣𞤵𞤲𞤮 𞤫 𞤓𞤥𞤢𞤪𞤵 𞤐𞤦𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤮𞤲. 𞤍𞤵𞤥 𞤳𞤮 𞤸𞤢𞤲𞤳𞤭 𞤫 𞤀𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥑𞥗 𞤅𞤭𞥅𞤤𞤮 𞥒𞥐𞥒𞥒 𞤳𞤢 𞤤𞤢𞥄𞤥𞤮𞤪𞤣𞤫 𞤄𞤭𞤧𞤢𞤱𞤮𞥅.
 
𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤬𞤭𞥅 𞤸𞤭𞤱𞤪𞤮𞤲’𞤣𞤭𞤪𞤺𞤮𞤤 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤢𞤥𞥆𞤢𞤣𞤵 𞤒𞤢𞤸𞤴𞤢𞥄 𞤔𞤢𞤤𞥆𞤮 𞤲𞤣𞤫𞤲 𞤱𞤮𞤲𞤭 𞤳𞤮 𞤲𞤢𞤩𞤵𞤲𞤮𞥅 𞤥𞤮 𞤄𞤭𞤧𞤢𞤱𞤮𞥅.


 
𞤃𞤢𞤥𞥆𞤢𞤣𞤵 𞤒𞤢𞤸𞤴𞤢𞥄 𞤔𞤢𞤤𞥆𞤮 𞤳𞤮 𞤁𞤢𞤳𞤢𞤪 𞤬𞤫𞤰𞥆𞤭𞤲𞤭 𞤻𞤢𞤤𞤲𞤣𞤫 𞥒𞥐 𞤄𞤮𞤱𞤼𞤮 𞥒𞥐𞥒𞥑 𞤦𞤢𞤯𞤼𞤢𞤲𞤫 𞤲𞤢𞤱𞤲𞤢𞥄𞤪𞤫 𞤲𞤣𞤫 𞤶𞤵𞥅𞤼𞤢𞥄𞤤𞤭. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤮 𞤬𞤫𞤰𞥆𞤭𞤲𞤭𞤪𞤭. 𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤲𞤵𞤲𞤯𞤢𞤤 𞤫 𞤳𞤢 𞤸𞤢𞤳𞥆𞤫𞥅𞤶𞤭 𞤲𞤫𞤯𞥆𞤮𞤴𞤢𞤲𞤳𞤫𞥅𞤶𞤭.


 


𞤑𞤮 𞤪𞤮𞤱𞤢𞤲𞤭 𞤫 𞤅𞤫𞥅𞤯𞤼𞤮 𞤮 𞤼𞤢𞤱𞤼𞤭 𞤶𞤢𞥄𞤺𞤮𞤪𞤢𞤤 𞤐𞤦𞤢𞤤𞥆𞤮 𞤲𞤺𞤢𞤤. 𞤀𞤣𞤮 𞤯𞤵𞤥⹁ 𞤸𞤢𞤪𞤭 𞤳𞤮 𞤮 𞤧𞤢𞤪𞤮𞥅𞤱𞤮 𞤳𞤢 𞤲𞤦𞤢𞤼𞤭𞤪𞤣𞤵 𞤫 𞤭𞤲𞤣𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤱𞤭𞤫𞤼𞤫𞥅𞤲𞤣𞤫 𞤊𞤫𞤣𞥆𞤫 𞤬𞤭𞥅 𞤁𞤫𞤥𞤮𞤳𞤢𞤪𞤢𞥄𞤳𞤵 𞤖𞤫𞤧𞤵𞤪𞤵 (PND). 𞤖𞤢𞤳𞥆𞤵𞤲𞤣𞤫 𞥒𞥐𞥐𞥐 𞤫 𞥒𞥐𞥐𞥑 𞤮 𞤤𞤢𞥄𞤼𞤭𞤲𞤮 𞤳𞤢𞤣𞤭 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤬𞤫𞤱𞤲𞤣𞤮 𞤸𞤮𞥅𞤪𞤢𞥄𞤺𞤵 𞤀𞤪𞤭𞤧𞤼𞤭 𞤘𞤮𞤥𞤫𞥅𞤧.

𞤑𞤮 𞤪𞤮𞤱𞤢𞤲𞤭 𞤫 𞤅𞤫𞥅𞤯𞤼𞤮 𞤮 𞤼𞤢𞤱𞤼𞤭 𞤶𞤢𞥄𞤺𞤮𞤪𞤢𞤤 𞤐𞤦𞤢𞤤𞥆𞤮 𞤲𞤺𞤢𞤤. 𞤀𞤣𞤮 𞤯𞤵𞤥⹁ 𞤸𞤢𞤪𞤭 𞤳𞤮 𞤮 𞤧𞤢𞤪𞤮𞥅𞤱𞤮 𞤳𞤢 𞤲𞤦𞤢𞤼𞤭𞤪𞤣𞤵 𞤫 𞤭𞤲𞤣𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤱𞤭𞤫𞤼𞤫𞥅𞤲𞤣𞤫 𞤊𞤫𞤣𞥆𞤫 𞤬𞤭𞥅 𞤁𞤫𞤥𞤮𞤳𞤢𞤪𞤢𞥄𞤳𞤵 𞤖𞤫𞤧𞤵𞤪𞤵 (PND). 𞤖𞤢𞤳𞥆𞤵𞤲𞤣𞤫 𞥒𞥐𞥐𞥐 𞤫 𞥒𞥐𞥐𞥑 𞤮 𞤤𞤢𞥄𞤼𞤭𞤲𞤮 𞤳𞤢𞤣𞤭 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤬𞤫𞤱𞤲𞤣𞤮 𞤸𞤮𞥅𞤪𞤢𞥄𞤺𞤵 𞤀𞤪𞤭𞤧𞤼𞤭 𞤘𞤮𞤥𞤫𞥅𞤧.

 
𞤊𞤭𞥅 𞤳𞤢𞤤𞤢 𞤳𞤮 𞤸𞤭𞤱𞤪𞤮𞤲’𞤣𞤭𞤪𞤢𞤤 𞤬𞤢𞥄𞤼𞤵𞤲𞤣𞤫 𞤲𞤢𞤩𞤵𞤲𞤮𞥅 𞤥𞤮 𞤄𞤭𞤧𞤢𞤱𞤮𞥅⹁ 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤳𞤢𞤲𞤳𞤮 𞤫 𞤐𞤦𞤢𞤤𞥆𞤮 𞤩𞤫 𞤴𞤫𞤱𞤼𞤵𞤲𞤮 𞤬𞤭𞥅 𞤷𞤢𞤯𞤫𞥅𞤤𞤫 𞤬𞤫𞤱𞤼𞤵𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳 𞤳𞤢 𞤦𞤢𞤲𞤽𞤫 𞤳𞤭𞤧𞤢𞤤 𞤫 𞤳𞤢 𞤩𞤵𞤩𞤼𞤵. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤩𞤫 𞤴𞤫𞤱𞤼𞤭 𞤬𞤭𞥅 𞤤𞤢𞥄𞤥𞤵𞥅𞤶𞤭 𞤳𞤢𞤳𞥆𞤭𞤼𞤮𞤪𞤯𞤭 𞤬𞤫𞤱𞤲𞤣𞤭𞥅𞤯𞤭 𞤘𞤭𞤲𞤫 𞤫 𞤃𞤢𞤤𞤭.


 



𞤖𞤫𞤧𞤤𞤮𞥅𞤩𞤫 𞤟𞤫𞤲 𞤀𞤬𞤪𞤭𞤳 𞤩𞤫𞤲 (Jeune Afrique) 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤸𞤵𞤥𞤨𞤭𞤼𞤭𞤳𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤩𞤮𞤪𞤭𞤳𞤫 𞤘𞤭𞤲𞤫 𞤸𞤢𞤲𞤣𞤫 𞤫 𞤀𞥄𞤩𞤲𞤣𞤫 𞤻𞤢𞤤𞤲𞤣𞤫 𞥑𞥗 𞤅𞤭𞥅𞤤𞤮 𞥒𞥐𞥒𞥒.


𞤑𞤮 𞤳𞤢 𞤩𞤢𞥄𞤱𞤮 𞤰𞤢𞤱𞤢𞤤⹁ 𞤨𞤭𞤪𞤮𞥅𞤱𞤢𞤤 𞤪𞤮𞤲𞤣𞤭𞥅𞤲𞤺𞤢𞤤 𞤥𞤮 𞤲𞤺𞤢𞤤 𞤰𞤫𞤼𞥆𞤭𞥅 𞤳𞤢 𞤱𞤫𞥅𞤴𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭. 𞤑𞤮 𞤀𞤦𞤵𞥅 𞤁𞤢𞤦𞤭𞥅⹁ 𞤤𞤫𞤴𞤣𞤭 𞤶𞤫𞤴𞤢𞥄𞤲𞤣𞤭 𞤫 𞤂𞤮𞥅𞤻𞤮𞤤𞤣𞤵 𞤀𞥄𞤪𞤢𞤦𞤵 𞤼𞤢𞤳𞥆𞤮 𞤅𞤢𞤱𞤵𞤣𞤭𞥅 𞤲𞤺𞤢𞤤 𞤱𞤮𞤲𞤭 𞤫 𞤲𞤢𞤩𞤵𞤣𞤫 𞤥𞤮. 𞤐𞤮 𞤱𞤮𞤲𞤣𞤭 𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤧𞤢𞤬𞤪𞤮𞥅𞤱𞤮 𞤥𞤢𞤳𞥆𞤮 𞤮𞤲 𞤳𞤢𞤻𞤵𞤲 𞤫 𞤪𞤫𞥅𞤲𞤮𞥅𞤩𞤫 𞤯𞤭𞤯𞤮.


𞤘𞤭𞤤𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤮𞤤𞥆𞤢𞥄 𞤻𞤢𞤤𞤲𞤣𞤫 𞥕 𞤅𞤭𞤤𞤼𞤮 𞥒𞥐𞥒𞥑⹁ 𞤸𞤢𞤪𞤭 𞤮 𞤲𞤫𞤱𞤭𞤲𞤢𞤲𞤢𞥄𞤳𞤢 𞤴𞤢𞤤𞤼𞤵𞤺𞤮𞤤 𞤘𞤭𞤲𞤫 𞤫 𞤸𞤭𞤲𞤤𞤫 𞤮 𞤸𞤢𞥄𞤯𞤼𞤭𞤲𞤢𞥄 𞤷𞤫𞤤𞥆𞤢𞤤. 𞤑𞤮 𞤳𞤢 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤤𞤫 𞤮 𞤻𞤢𞤱𞤲𞤣𞤮𞤼𞤮𞤲𞤮𞥅.


𞤀𞤤𞤬𞤢𞥄 𞤑𞤮𞤲𞤣𞤫 𞤩𞤵𞤪𞤲𞤭𞥅 𞤣𞤵𞥅𞤩𞤭 𞥘𞥓. 𞤘𞤭𞤤𞤢 𞥒𞥐𞥑𞥐 𞤳𞤮 𞤳𞤢𞤲𞤳𞤮 𞤤𞤢𞥄𞤥𞤭𞤲𞤮𞥅 𞤘𞤭𞤲𞤫 𞤸𞤢𞥄 𞤲𞤣𞤫 𞤃𞤢𞥄𞤥𞤢𞤣𞤭 𞤁𞤵𞤥𞤦𞤵𞤴𞤢 𞤫 𞤱𞤵𞤥𞤦𞤢𞤤𞤣𞤵 𞤥𞤵𞤵𞤲 𞤲𞤣𞤵𞤲 𞤬𞤮𞤤𞥆𞤵𞤲𞤮𞥅 𞤥𞤮 𞤻𞤢𞤤𞤲𞤣𞤫 𞥕 𞤅𞤭𞤤𞤼𞤮 𞥒𞥐𞥒𞥑.


𞤀𞤤𞤬𞤢𞥄 𞤑𞤮𞤲𞤣𞤫 𞤶𞤢𞤩𞤢𞥄𞤲𞤮 𞤻𞤭𞥅𞤩𞤲𞤵𞤣𞤫 𞤳𞤮 𞤁𞤮𞤧𞤼𞤫𞤪𞤫 𞤘𞤭𞤲𞤫 𞤲𞤣𞤫𞤲 𞤸𞤢𞤨𞥆𞤵𞤲𞤮𞥅 𞤳𞤮𞤲. 𞤌 𞤷𞤢𞤼𞤭𞥅 𞤫 𞤶𞤵𞤤𞤫𞥅𞤪𞤫 𞤤𞤢𞥄𞤥𞤵 𞤲𞤣𞤫𞤲 𞤸𞤢𞥄 𞤱𞤭𞤪𞤼𞤫𞤪𞤫 𞤸𞤫𞤩𞤭 𞤥𞤮. 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤳𞤮 𞤸𞤢𞤨𞥆𞤵𞥅𞤶𞤭 𞤯𞤭𞤯𞤭 𞤣𞤵𞤽𞤭𞤲𞤢𞤲𞥆𞤮𞥅 𞤳𞤢𞤤𞤢 𞤤𞤢𞥄𞤥𞤭𞥅𞤯𞤮. 𞤑𞤮𞤲𞤮 𞤫 𞥒𞥐𞥒𞥐⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤢𞤴𞤤𞤭 𞤁𞤮𞤧𞤼𞤫𞤪𞤫 𞤘𞤭𞤲𞤫 𞤲𞤣𞤫𞤲 𞤬𞤭𞥅 𞤲𞤮 𞤮 𞤣𞤢𞤪𞤮𞤪𞤢 𞤼𞤢𞤼𞤢𞤩𞤵𞤲.


𞤑𞤮𞤲𞤮 𞤯𞤵𞤥 𞤱𞤫𞤤𞤭𞤪𞤢𞥄𞤤𞤭 𞤥𞤮.
𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤃𞤢𞤤𞤭 𞤮𞤲⹁ 𞤬𞤢𞥄𞤼𞤭𞤳𞤫 𞤸𞤢𞤲𞤳𞤭 𞤫 𞤖𞤮𞤪𞤦𞤭𞥅𞤪𞤫⹁ 𞤻𞤢𞤤𞤲𞤣𞤫 𞥑𞥖 𞤅𞤭𞥅𞤤𞤮⹁ 𞥒𞥐𞥒𞥒. 𞤑𞤮 𞤳𞤢 𞤥𞤢𞤳𞥆𞤮 𞤮 𞤬𞤫𞤰𞥆𞤭𞤲𞤭⹁ 𞤳𞤮𞤲𞤮 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮 𞤬𞤫𞥅𞤻𞥆𞤭𞤲𞤢𞥄𞤳𞤢.
𞤑𞤮 𞤺𞤭𞤤𞤢 𞥒𞥐𞥑𞥓 𞤮 𞤤𞤢𞥄𞤥𞤭𞥅 𞤃𞤢𞤤𞤭 𞤸𞤢𞥄 𞤲𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤵𞤲𞤮𞥅 𞤥𞤮 𞤫 𞥒𞥐𞥒𞥐. 𞤐𞤣𞤫 𞤮 𞤯𞤢𞤩𞥆𞤢𞤴𞤲𞤮𞥅 𞤤𞤢𞥄𞤥𞤵 𞤲𞤺𞤵𞤲⹁ 𞤮 𞤬𞤮𞤣𞤭 𞤱𞤢𞤯𞤵𞤺𞤮𞤤 𞤃𞤢𞤤𞤭 𞤤𞤫𞤴𞤣𞤭 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤫 𞤨𞤮𞤼𞥆𞤢𞤤 𞤫 𞤳𞤭𞤧𞤢𞤤. 𞤌 𞤬𞤮𞤣𞤭 𞤳𞤢𞤣𞤭 𞤸𞤢𞤩𞤵𞤺𞤮𞤤 𞤲𞤺𞤫𞥅𞤲𞤢𞥄𞤪𞤭 𞤫 𞤺𞤵𞤴𞤢𞥄𞤤𞤫.
𞤑𞤮𞤲𞤮 𞤲𞤣𞤫 𞤱𞤮𞤲𞤵𞤲𞤮𞥅 𞤮 𞤸𞤵𞤩𞤲𞤢𞥄𞤤𞤭 𞤨𞤮𞤣𞤮𞥅𞤶𞤫 𞤥𞤢𞤳𞥆𞤮 𞤯𞤫𞤲⹁ 𞤥𞤢𞤤𞤭𞤲𞤢𞥄𞤩𞤫 𞤩𞤫𞤲 𞤥𞤵𞤪𞤼𞤢𞤲𞤭 𞤥𞤮 𞤬𞤢𞥄 𞤧𞤮𞥅𞤪𞤭𞤩𞤫 𞤩𞤫𞤲 𞤬𞤮𞤤𞥆𞤭 𞤥𞤮. 
𞤑𞤮 𞤣𞤵𞥅𞤩𞤭 𞥗𞥖⹁ 𞤋𞤄𞤑 𞤬𞤫𞤰𞥆𞤭𞤲𞤭𞤪𞤭. 
𞤑𞤮 𞤻𞤢𞤤𞤲𞤣𞤫 𞥒𞥙 𞤅𞤭𞥅𞤤𞤮 𞥑𞥙𞥔𞥕 𞤮 𞤶𞤭𞤦𞤭𞤲𞤢𞥄. 𞤐𞤣𞤫 𞤮 𞤸𞤫𞤩𞤵𞤲𞤮𞥅 𞤣𞤵𞥅𞤩𞤭 𞥑𞥓⹁ 𞤮 𞤴𞤢𞤸𞤭 𞤊𞤢𞤪𞤢𞤲𞤧𞤭. 𞤑𞤮 𞤼𞤮𞤲 𞤮 𞤱𞤢𞤯𞤭 𞤣𞤵𞤯𞤢𞤤 𞤸𞤢𞤳𞥆𞤵𞤲’𞤣𞤫𞤱𞤢𞤤 𞤲𞤺𞤢𞤤 𞤧𞤭 𞤮 𞤢𞤪𞤼𞤭 𞤄𞤢𞤥𞤢𞤳𞤮 𞤬𞤭𞥅 𞤣𞤵𞤯𞤢𞤤 𞤼𞤮𞥅𞤱𞤲𞤺𞤢𞤤 𞤲𞤺𞤢𞤤. 𞤕𞤢𞤺𞥆𞤢𞤤 𞤯𞤵𞤥 𞤮 𞤶𞤢𞤲𞤺𞤮𞤴𞤭 𞤳𞤢 𞤶𞤢𞥄𞤩𞤭 𞤸𞤢𞥄𞤯𞤼𞤭𞤪𞤣𞤫 𞤁𞤢𞤳𞤢𞤪 𞤫 𞤆𞤢𞤪𞤭.
𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥖 𞤮 𞤪𞤵𞤼𞥆𞤭𞥅 𞤃𞤢𞤤𞤭. 𞤉 𞥑𞥙𞥙𞥑⹁ 𞤮 𞤼𞤢𞤱𞤼𞤭 𞤀𞤁𞤉𞤃𞤀. 𞤍𞤵𞤥 𞤳𞤮 𞤬𞤫𞤣𞥆𞤫 𞤀𞤤𞤬𞤢𞥄 𞤓𞤥𞤢𞤪 𞤑𞤮𞤲𞤢𞥄𞤪𞤫 𞤲𞤣𞤫𞤲. 𞤇𞤢𞤴𞤼𞤭 𞤮𞤲 𞤯𞤮𞤲 𞤤𞤢𞥄𞤥𞤭𞤳𞤫⹁ 𞤮 𞤱𞤢𞤯𞤭 𞤋𞤄𞤑 𞤲𞤭𞤤𞥆𞤢𞥄𞤶𞤮 𞤃𞤢𞤤𞤭 𞤮𞤲 𞤫 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫. 𞤇𞤢𞥄𞤱𞤼𞤭 𞤯𞤵𞤥⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥓⹁ 𞤮 𞤱𞤢𞤯𞤭 𞤥𞤮 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭
𞤉 𞥑𞥙𞥙𞥔⹁ 𞤀𞤤𞤬𞤢𞥄 𞤓𞤥𞤢𞤪 𞤑𞤮𞤲𞤢𞥄𞤪𞤫 𞤼𞤮𞤯𞥆𞤭𞥅 𞤋𞤄𞤑 𞤳𞤮 𞤢𞤪𞤣𞤮𞥅 𞤺𞤮𞤥𞤲𞤢𞤼𞤫𞥅𞤪𞤭 𞤃𞤢𞤤𞤭 𞤲𞤣𞤭𞤲. 𞤑𞤮𞤲𞤮 𞤲𞤣𞤫 𞤤𞤵𞤪𞥆𞤫 𞤯𞤫𞤲 𞤯𞤵𞥅𞤯𞤵𞤲𞤮𞥅 𞤸𞤢𞤳𞥆𞤵𞤲’𞤣𞤫 𞤥𞤢𞤳𞥆𞤮 𞤫 𞤳𞤮𞥅𞤸𞤮𞥅𞤩𞤫 𞤀𞤁𞤉𞤃𞤀 𞤩𞤫𞤲⹁ 𞤫 𞥒𞥐𞥐𞥐 𞤮 𞤴𞤢𞤤𞤼𞤭 𞤮 𞤧𞤭𞤲𞤷𞤭 𞤬𞤫𞤣𞥆𞤫 𞤬𞤫𞥅𞤪𞤫𞥅𞤪𞤫. 𞤌 𞤭𞤲𞥆𞤭 𞤲𞤣𞤫 RPM.
𞤌 𞤣𞤢𞤪𞤭𞥅 𞤫 𞤭𞤲𞤣𞤫 𞤲𞤣𞤫𞥅 𞤬𞤫𞤣𞥆𞤫 𞤳𞤢 𞤧𞤵𞤩𞤮 𞥒𞥐𞥐𞥒⹁ 𞤳𞤮𞤲𞤮 𞤮 𞤤𞤢𞥄𞤼𞤭𞥅 𞤼𞤢𞤼𞤢𞤩𞤮. 𞤐𞤣𞤫𞤲⹁ 𞤮 𞤼𞤢𞤱𞤼𞤭 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫. 𞤑𞤮𞤲𞤮 𞤫 𞤦𞤢𞤯𞤼𞤢𞤲𞤫 𞤧𞤵𞤩𞤮 𞤧𞤢𞤪𞤮𞥅𞤩𞤫 𞤩𞤫𞤲 𞥒𞥐𞥐𞥒⹁ 𞤮 𞤤𞤢𞥄𞤼𞤭𞥅 𞤖𞤮𞥅𞤪𞤫𞥅𞤶𞤮 𞤐𞤦𞤢𞤼𞤭𞤪𞤣𞤵 𞤲𞤣𞤵𞤲.
𞤉 𞥒𞥐𞥐𞥗⹁ 𞤋𞤄𞤑 𞤣𞤢𞤪𞤭𞤲𞤮 𞤬𞤭𞥅 𞤸𞤮𞥅𞤪𞤢𞥄𞤺𞤵 𞤃𞤢𞤤𞤭⹁ 𞤳𞤮𞤲𞤮 𞤳𞤮 𞤚𞤵𞤥𞤢𞥄𞤲𞤭 𞤬𞤮𞥅𞤤𞤭 𞤳𞤢𞤣𞤭. 𞤌 𞤸𞤫𞤲𞤣𞤢𞥄𞤣𞤫 𞤤𞤢𞥄𞤥𞤵 𞤲𞤺𞤵𞤲 𞤱𞤮𞥅⹁ 𞤫 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥓 𞤩𞤢𞥄𞤱𞤮 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫 𞤬𞤮𞤤𞥆𞤫𞥅𞤣𞤫.
𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤲𞤮 𞤢𞤷𞥆𞤭 𞤩𞤫𞤴𞤲𞤺𞤵 𞤫 𞤩𞤭𞤯𞤩𞤫 𞤲𞤢𞤴𞤮.  𞤘𞤮𞥅𞤼𞤮 𞤫 𞤩𞤭𞤯𞤩𞤫 𞤥𞤢𞤳𞥆𞤮 𞤩𞤫𞤲 𞤤𞤢𞥄𞤼𞤭𞤲𞤮 𞤧𞤢𞤪𞤮𞥅𞤱𞤮. 𞤌𞤲 𞤳𞤮 𞤑𞤢𞤪𞤭𞥅𞤥 𞤑𞤫𞤴𞤼𞤢 𞤭𞤲𞥆𞤫𞤼𞤫. 𞤇𞤢𞤴𞤼𞤭 𞤦𞤢𞥄𞤦𞤫𞤲 𞤥𞤢𞤳𞥆𞤮 𞤬𞤮𞤤𞥆𞤢𞥄𞤥𞤢⹁ 𞤮 𞤣𞤮𞤺𞤵𞤲𞤮 𞤮 𞤴𞤢𞤤𞤼𞤭 𞤃𞤢𞤤𞤭.
𞤐𞤺𞤢𞤥 𞤸𞤫𞤩𞥆𞤭𞤼𞤢𞤺𞤮𞤤 𞤷𞤫𞤤𞥆𞤢𞤤 𞤱𞤢𞤤𞥆𞤢 𞤲𞤶𞤢𞤥𞤵 𞤴𞤭𞤥𞤩𞤫 𞤥𞤢𞤩𞥆𞤫 𞤩𞤫𞤲⹁ 𞤸𞤭𞤱𞤢 𞤩𞤫⹁ 𞤤𞤢𞥄𞤥𞤵 𞤐𞤭𞤱 𞤟𞤫𞥅𞤤𞤢𞤲𞤣 𞤲𞤺𞤵𞤲 𞤲𞤮 𞤧𞤢𞥄𞤼𞤭𞤲𞤭 𞤼𞤮𞤽𞤢𞤲𞤺𞤮𞤤 𞤳𞤢𞤤𞤢 𞤶𞤭𞤦𞤭𞤲𞤢𞥄𞤯𞤮 𞤺𞤭𞤤𞤢 𞥒𞥐𞥐𞥘 𞤬𞤢𞥄 𞤺𞤢𞥄𞤲𞤭𞤲 𞤺𞤢𞥄 𞤧𞤮𞥅𞤣𞤮𞤺𞤮𞤤 𞤧𞤭𞤥𞥆𞤫 𞤨𞤮𞥅𞤥𞤢𞥄.


𞤊𞤢𞥄𞤲𞤣𞤢𞥄𞤪𞤫 𞤥𞤢𞤩𞥆𞤫 𞤫 𞤲𞤣𞤫𞥅 𞤬𞤫𞤸𞤪𞤫 𞤳𞤮 𞤬𞤭𞥅 𞤱𞤮𞤼𞤢 𞤧𞤵𞤳𞤢𞥄𞤩𞤫 𞤩𞤫𞤲 𞤬𞤵𞤯𞥆𞤮 𞤧𞤭𞤥𞥆𞤢𞤺𞤮𞤤 𞤬𞤫𞤧.


𞤐𞤣𞤫𞥅 𞤬𞤫𞤸𞤪𞤫 𞤯𞤮𞥅 𞤲𞤮 𞤼𞤢𞤱𞤢𞥄 𞤫 𞤨𞤫𞤸𞤫 𞤯𞤫 𞤶𞤢𞥄𞤺𞤮𞤪𞤢𞤤 𞤐𞤭𞤱 𞤟𞤫𞥅𞤤𞤢𞤲𞤣 𞤲𞤺𞤢𞤤 𞤳𞤢 𞤦𞤢𞤽𞥆𞤫 𞤷𞤫𞤤𞥆𞤢𞤤 𞤱𞤮𞤲𞤭 𞤫 𞤬𞤫𞤱𞤶𞤵𞤣𞤫 𞤬𞤭𞥅 𞤢𞤷𞥆𞤭𞤲𞤼𞤭𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤷𞤵𞤪𞤳𞤮𞤪𞤺𞤮𞤤 𞤧𞤭𞤥𞥆𞤫.


𞤑𞤢 𞤪𞤢𞤩𞥆𞤭𞤯𞤭 𞤯𞤮𞤲⹁ 𞤬𞤢𞥄𞤲𞤣𞤢𞥄𞤪𞤫 𞤥𞤢𞤩𞥆𞤫 𞤳𞤮 𞤴𞤮 𞤼𞤢𞤱𞤵 𞤯𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥕⹁ 𞤼𞤢𞤱𞤢 𞤳𞤮 𞤲𞤶𞤮𞤱𞤮 𞤨𞤫𞤼 𞤫 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤮 𞤱𞤮𞤲𞤭 𞤨𞤮𞥅𞤯𞤢𞤴𞤩𞤫 𞤧𞤭𞤥𞥆𞤫. 𞤊𞤫𞤱𞤲𞤣𞤮 𞤸𞤢𞤲𞤣𞤫 𞤲𞤮 𞤴𞤢𞤱𞤼𞤭 𞥑𞥓 𞤫 𞤲𞤣𞤫𞤪 𞥑𞥐𞥐 𞤱𞤮𞤲𞤵𞤩𞤫 𞤧𞤭𞤥𞥆𞤢𞥄𞤣𞤫.


𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤧𞤭𞤥𞥆𞤫 𞤥𞤮𞤰𞥆𞤢𞤲𞤢𞥄 𞤷𞤫𞤤𞥆𞤢𞤤 𞤲𞤫𞤯𞥆𞤮. 𞤐𞤮 𞤢𞤣𞥆𞤢 𞤻𞤢𞤦𞥆𞤵𞥅𞤤𞤭 𞤯𞤵𞥅𞤯𞤵𞤯𞤭. 𞤐𞤮 𞤼𞤢𞤱𞤢𞥄 𞤫 𞤯𞤭𞤲⹁ 𞤻𞤢𞤱𞤵 𞤩𞤫𞤪𞤲𞤣𞤫 𞤫 𞤶𞤮𞤨𞤫⹁ 𞤻𞤢𞤱𞤵 𞤤𞤫𞤱𞤻𞤵⹁ 𞤷𞤢𞤯𞤫𞥅𞤤𞤫 𞤳𞤢 𞤶𞤭𞥅𞤣𞤭⹁ 𞤩𞤵𞥅𞤪𞤭 𞤱𞤢𞤤𞥆𞤢 𞤳𞤢𞤲𞤧𞤫𞥅𞤪 𞤫 𞤲𞤢𞤱𞤲𞤢𞥄𞤶𞤫 𞤯𞤵𞥅𞤯𞤵𞤯𞤫 𞤢𞤲𞤣𞤢𞥄𞤯𞤫 𞤫 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲.


𞤉 𞤤𞤫𞤴𞤯𞤫 𞤯𞤵𞥅𞤯𞤵𞤯𞤫⹁ 𞤻𞤢𞥄𞤱𞤮𞥅𞤶𞤫 𞤲𞤮 𞤧𞤭𞤲𞤷𞤢𞥄 𞤽𞤫𞥅𞤪𞤭𞤲𞤯𞤫 𞤸𞤫𞤩𞤵𞤺𞤮𞤤 𞤧𞤭𞤥𞥆𞤫. 𞤉 𞤲𞤣𞤫𞤪 𞤤𞤫𞤴𞤣𞤭 𞤀𞤥𞤫𞤪𞤭𞤳⹁ 𞤧𞤮 𞤢 𞤼𞤭𞤥𞥆𞤭𞤲𞤢𞥄𞤤𞤭 𞤣𞤵𞥅𞤩𞤭 𞥒𞥑⹁ 𞤢 𞤱𞤢𞥄𞤱𞤢𞤼𞤢𞥄 𞤧𞤮𞥅𞤣𞤵𞤣𞤫 𞤧𞤭𞤥𞥆𞤫 𞤥𞤢𞥄𞤤𞤢 𞤳𞤮𞤲𞤶𞤢𞤥.


𞤂𞤫𞤴𞤯𞤫 𞤥𞤫𞤫𞤲 𞤀𞤬𞤪𞤭𞤳 𞤲𞤮 𞤸𞤢𞥄𞤲𞤭𞤣𞤭 𞤫 𞤧𞤭𞤬𞤢 𞤯𞤫𞥅 𞤨𞤫𞤸𞤫.
𞤂𞤢𞥄𞤥𞤵 𞤲𞤺𞤵𞤲 𞤅𞤵𞤣𞤢𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤶𞤮𞤱𞤮 𞤲𞤮 𞤱𞤢𞤪𞤢𞥄 𞤁𞤢𞤪𞤬𞤵𞥅𞤪⹁ 𞤯𞤵𞤥 𞤳𞤮 𞤣𞤭𞥅𞤱𞤢𞤤 𞤸𞤭𞤳𞥆𞤮𞤪𞤲𞤺𞤢𞤤 𞤳𞤢 𞤸𞤭𞤪𞤲𞤢𞥄𞤲𞤺𞤫 𞤅𞤵𞤣𞤢𞤲.
𞤑𞤮 𞤬𞤵𞤯𞥆𞤭 𞤲𞤺𞤮𞥅 𞤱𞤢𞤪𞤼𞤭𞤲’𞤣𞤭𞤪𞤮 𞤸𞤢𞤳𞥆𞤵𞤲𞤣𞤫 𞤢𞥄𞤪𞤢𞤦𞤫𞥅𞤩𞤫 𞤫 𞤢𞤧-𞤀𞥄𞤪𞤢𞤦𞤫𞥅𞤩𞤫⹁ 𞤳𞤮 𞤴𞤭𞤥𞤩𞤫 𞤯𞤭𞤯𞤮 𞤱𞤮𞤲𞤵𞤲𞤮𞥅 𞤸𞤢𞤩𞤵𞤣𞤫 𞤬𞤭𞥅 𞤫𞤱𞤲𞤮𞤪𞤺𞤢𞤤 𞤫 𞤳𞤢𞥄𞤤𞤭𞤧𞤭. 𞤍𞤵𞤥 𞤳𞤮 𞤫 𞤸𞤮𞤪𞤦𞤭𞤪𞥆𞤫 𞤱𞤢𞤯𞤭. 𞤄𞤭𞤥𞤦𞤭 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤳𞤢𞤩𞤢𞤲𞤮𞥅𞤩𞤫 𞤚𞤵𞤪𞤼𞤫𞤪𞤫 𞤔𞤢𞤲𞤶𞤢𞤱𞤭𞥅𞤣 𞤲𞤣𞤫𞤲 𞤶𞤮𞥅𞤪𞤭𞥅 𞤫 𞤣𞤢𞥄𞤳𞤢 𞤳𞤢 𞤣𞤮𞤺𞤵𞤩𞤫 𞤸𞤢𞤪𞤫 𞤩𞤫𞤲 𞤱𞤫𞥅𞤪𞤲𞤢𞥄⹁ 𞤱𞤢𞤪𞤭 𞤴𞤭𞤥𞤦𞤫 𞤷𞤢𞤨𞤢𞥄𞤲𞤯𞤫 𞤼𞤢𞤼𞤮 𞤫 𞤳𞤮 𞤩𞤵𞤪𞤭.
𞤘𞤫𞤪𞤫 𞤸𞤢𞤳𞥆𞤵𞤲𞤣𞤫 𞤤𞤫𞤰𞥆𞤭 𞤩𞤮𞥅𞤴𞤭𞥅 𞤱𞤢𞤯𞤵𞤣𞤫 𞤫 𞤲𞤣𞤫𞤪 𞤣𞤭𞥅𞤱𞤢𞤤 𞤣𞤢𞤪𞤬𞤵𞥅𞤪 𞤲𞤺𞤢𞤤. 𞤀𞤣𞤮 𞤲𞤺𞤮𞥅 𞤱𞤢𞤪𞤲𞤺𞤮 𞤯𞤮𞤮⹁ 𞤸𞤢𞤪𞤭 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤶𞤮𞤱𞤮 𞤱𞤢𞤪𞤢𞤲𞤮𞥅𞤥𞤢 𞤫 𞤯𞤭𞥅 𞤤𞤫𞤦𞥆𞤭 𞤯𞤭𞤯𞤭 𞤬𞤫𞤰𞥆𞤵𞤯𞤭.
𞤘𞤭𞤤𞤢 𞥒𞥐𞥐𞥓⹁ 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞥓𞥐𞥐 𞥐𞥐𞥐 (𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤮) 𞤱𞤢𞤪𞤢𞥄𞤥𞤢 𞤲𞤣𞤫𞤪 𞤁𞤢𞤪𞤬𞤵𞥅𞤪. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 𞤫𞤺𞥆𞤭𞤲𞤢𞥄𞤥𞤢 𞤫 𞤳𞤮𞤯𞤢𞤲𞤯𞤫 𞤥𞤵𞤵𞤲. 𞤈𞤵𞤼𞥆𞤢𞤺𞤮𞤤 𞤩𞤫𞥅 𞤫𞤺𞥆𞤭𞤲𞤢𞥄𞤩𞤫 𞤲𞤮 𞤢𞤣𞥆𞤵𞤣𞤫 𞤳𞤢𞤣𞤭 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫 𞤫 𞤲𞤣𞤫𞤪 𞤁𞤢𞤪𞤬𞤵𞥅𞤪.
𞤓𞤥𞤢𞤪 𞤀𞤤𞤦𞤢𞥃𞤭𞥅𞤪⹁ 𞤸𞤮𞥅𞤪𞤫𞥅𞤶𞤮 𞤬𞤮𞤤𞥆𞤢𞥄𞤯𞤮 𞤮𞤲 𞤲𞤮 𞤧𞤮𞤳𞤭𞥅 𞤸𞤢𞤦𞥆𞤭𞥅 𞤻𞤢𞥄𞤱𞤮𞥅𞤪𞤫 𞤦𞤢𞤯𞤼𞤢𞤲𞤫 𞤯𞤫𞥅 𞤲𞤦𞤢𞤪𞤤𞤫 𞤱𞤢𞤯𞤵𞤯𞤫 𞤁𞤢𞤪𞤬𞤵𞥅𞤪 𞤬𞤫𞤱𞤲𞤣𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲.
𞤑𞤮 𞤫 𞤅𞤫𞥅𞤯𞤼𞤮 𞥒𞥐𞥑𞥙⹁ 𞤓𞤥𞤢𞤪 𞤀𞤤𞤦𞤢𞥃𞤭𞥅𞤪 𞤬𞤮𞤤𞥆𞤢𞥄 𞤩𞤢𞥄𞤱𞤮 𞤮 𞤸𞤮𞥅𞤪𞤢𞥄𞤣𞤫 𞤅𞤵𞤣𞤢𞤲 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭. 𞤑𞤮 𞤫 𞥑𞥙𞥘𞥙⹁ 𞤳𞤢𞤲𞤳𞤮 𞤫 𞤧𞤮𞥅𞤪𞤭𞥅𞤩𞤫 𞤳𞤢 𞤳𞤮𞤲𞤵 𞤅𞤵𞤣𞤢𞤲⹁ 𞤩𞤫 𞤸𞤢𞤱𞤼𞤭 𞤩𞤫 𞤬𞤮𞤤𞥆𞤭 𞤅𞤢𞥄𞤣𞤭𞤹𞤢𞤤 𞤃𞤢𞤸𞤣𞤭𞥅 𞤲𞤣𞤫 𞤮𞤲𞤯𞤮𞤲 𞤫𞤩𞥆𞤵𞤲𞤮𞥅 𞤴𞤫𞤱𞤼𞤵𞤣𞤵𞤺𞤮𞤤 𞤫 𞤼𞤵𞤪𞤼𞤫𞤪𞤫 (𞤪𞤫𞤦𞤫𞤤𞤭𞤴𞤮𞤲) 𞤅𞤵𞤣𞤢𞤲 𞤙𞤢𞤥𞤲𞤢𞥄𞤪𞤭 𞤲𞤣𞤫𞤲.
𞤉 𞤸𞤭𞤲𞤤𞤫 𞤳𞤮 𞤫 𞤤𞤢𞥄𞤥𞤵 𞤀𞤤𞤦𞤢𞥃𞤭𞥅𞤪⹁ 𞤅𞤵𞤣𞤢𞤲 𞤙𞤢𞤥𞤲𞤢𞥄𞤪𞤭 𞤧𞤮𞤪𞤼𞤭𞥅 𞤫 𞤲𞤣𞤫𞤪 𞤅𞤵𞤣𞤢𞤲.
𞤄𞤢𞤯𞤼𞤢𞤲𞤫 𞤧𞤵𞤩𞤮 𞤬𞤭𞥅 𞤳𞤮𞥅𞤪𞤢𞥄𞤺𞤵 𞤘𞤢𞤥𞤦𞤭𞤴𞤢 𞤲𞤺𞤵𞤲⹁ 𞤳𞤮 𞤀𞥄𞤣𞤢𞤥𞤢 𞤄𞤢𞤪𞤮 𞤬𞤮𞥅𞤤𞤭. 𞤑𞤮 𞤳𞤢𞤲𞤳𞤮 𞤳𞤢𞤣𞤭 𞤱𞤮𞤲𞤭 𞤬𞤮𞥅𞤤𞤵𞤲𞤮𞥅𞤯𞤮 𞤮𞤲 𞤒𞤢𞤸𞤴𞤢𞥄 𞤔𞤢𞤥𞥆𞤫 𞤫 𞤧𞤵𞤩𞤮 𞥒𞥐𞥑𞥖 𞤲𞤺𞤮𞤲.
𞤅𞤵𞤩𞤮 𞤲𞤺𞤮𞤲 𞤸𞤭𞤳𞥆𞤢⹁ 𞤳𞤮 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥔 𞤄𞤮𞤱𞤼𞤮 𞥒𞥐𞥒𞥑 𞤱𞤢𞤯𞤭. 𞤉 𞤲𞤣𞤫𞤪 𞤴𞤭𞤥𞤩𞤫 𞤲𞤮𞥅𞤺𞤢𞤴𞤮 𞤫 𞤳𞤮 𞤬𞤢𞤱𞤭 𞤬𞤢𞥄𞤤𞤢𞤲𞤮𞥅𞤩𞤫 𞤣𞤢𞤪𞤢𞥄𞤣𞤫⹁ 𞤳𞤮 𞤴𞤭𞤥𞤩𞤫 𞤲𞤶𞤫𞥅𞤺𞤮𞤮 𞤘𞤮𞥅𞤥𞤵 𞤬𞤭𞥅 𞤅𞤵𞤩𞤮 𞤲𞤺𞤮𞤲 𞤣𞤵𞤽𞤭𞤲𞤢𞤲𞥆𞤮𞥅 𞤣𞤢𞤪𞤢𞤺𞤮𞤤.
𞤑𞤮 𞤲𞤺𞤮𞥅 𞤧𞤵𞤩𞤮 𞤸𞤭𞤳𞥆𞤢 𞤯𞤮𞤮 𞤱𞤮𞤲𞤭 𞤢𞤪𞤢𞤲𞤮 𞤫 𞤧𞤵𞤩𞤮 𞤱𞤢𞤯𞤵𞤲𞥋𞤺𞤮 𞤫 𞤲𞤣𞤫𞤪 𞤣𞤵𞥅𞤩𞤭 𞥒𞥗 𞤸𞤢𞤪𞤢 𞤒𞤢𞤸𞤴𞤢 𞤔𞤫𞤥𞥆𞤫 𞤣𞤢𞤪𞤢𞥄𞤳𞤭. 𞤑𞤮𞤲𞤮 𞤬𞤭𞥅 𞤳𞤢𞤤𞤢 𞤮 𞤣𞤢𞤪𞤢𞥄𞤳𞤭⹁ 𞤮 𞤵𞤳𞥆𞤭𞤼𞤮𞤪𞤲𞤮 𞤫 𞤧𞤵𞤩𞤮 𞤲𞤺𞤮𞤲 𞤦𞤢𞤥𞤦𞤢𞤲𞤺𞤮𞤤 𞤣𞤢𞤪𞤼𞤭𞥅𞤩𞤫 𞤀𞥄𞤣𞤢𞤥𞤢 𞤄𞤢𞤪𞤮 𞤩𞤫𞤲. 𞤊𞤭𞥅 𞤳𞤢𞤤𞤢 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤬𞤭𞤩𞤵𞤣𞤵𞤲𞤮 𞤫 𞤬𞤫𞤣𞥆𞤫 𞤄𞤢𞤪𞤮 𞤲𞤣𞤫𞤲⹁ 𞤒𞤢𞤸𞤴𞤢𞥄 𞤔𞤫𞤥𞥆𞤫 𞤼𞤮𞤪𞤭𞥅 𞤴𞤭𞤯𞤩𞤫 𞤥𞤮 𞤩𞤫𞤲 𞤱𞤮𞤼𞤢 𞤩𞤫 𞤧𞤵𞤩𞤮 𞤄𞤢𞤪𞤮⹁ 𞤴𞤮 𞤩𞤫 𞤧𞤵𞤩𞤮 𞤃𞤢𞤥𞥆𞤢 𞤑𞤢𞤲𞤣𞤫.
𞤅𞤵𞤩𞤮 𞤲𞤺𞤮𞤲 𞤲𞤮𞤲 𞤬𞤫𞤰𞥆𞤭𞥅 𞤫 𞤶𞤢𞤥. 𞤑𞤮 𞤸𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫⹁ 𞥕 𞤄𞤮𞤱𞤼𞤮⹁ 𞤘𞤮𞥅𞤥𞤵 𞤬𞤭𞥅 𞤧𞤵𞤩𞤮 𞤲𞤺𞤮𞤲 𞤼𞤢𞤦𞤭𞤲𞤼𞤭𞤲𞤭 𞤦𞤮𞤼𞤫 𞤯𞤫𞤲.
 
𞤐𞤣𞤫 𞤩𞤢𞤲𞤺𞤢𞤲𞥆𞤮𞥅 𞤴𞤭𞤥𞤩𞤫 𞤄𞤢𞤪𞤮 𞤩𞤫𞤲 𞤱𞤮𞤲𞤣𞤫𞤥𞤢 𞤳𞤮 𞤳𞤢𞤲𞤳𞤮 𞤬𞤮𞥅𞤤𞤭⹁ 𞤯𞤵𞥅𞤯𞤵𞤩𞤫 𞤫 𞤥𞤢𞤩𞥆𞤫 𞤴𞤢𞤤𞤼𞤭 𞤳𞤢 𞤤𞤢𞥄𞤱𞤭 𞤸𞤮𞤤𞥆𞤵𞤺𞤮𞤤 𞤱𞤫𞤤𞤼𞤢𞥄𞤪𞤫 𞤥𞤵𞤵𞤲.
𞤑𞤮𞤲𞤮 𞤲𞤮𞤲⹁ 𞤼𞤢𞤼𞤮 𞤫 𞤣𞤢𞤪𞤭𞤲𞤮𞥅𞤩𞤫 𞤩𞤫𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤶𞤢𞤩𞤢𞤼𞤢𞥄 𞤦𞤮𞤼𞤫 𞤧𞤵𞤩𞤮 𞤲𞤺𞤮𞤲. 𞤇𞤫𞤲 𞤼𞤢𞤼𞤮 𞤳𞤮 𞤖𞤵𞤧𞤫𞤴𞤲𞤭 𞤁𞤢𞥄𞤦𞤮⹁ 𞤃𞤢𞤥𞥆𞤢 𞤑𞤢𞤲𞤣𞤫 𞤫 𞤉𞤧𞤢 𞤊𞤢𞥄𞤤. 𞤉 𞤴𞤭𞤭 𞤥𞤢𞤩𞥆𞤫⹁ 𞤶𞤢𞤥𞤦𞤢 𞤱𞤢𞤤𞥆𞤢 𞤳𞤢𞤲𞤧𞤢 𞤱𞤢𞤯𞤭𞥅 𞤫 𞤧𞤵𞤩𞤮 𞤲𞤺𞤮𞤲 𞤳𞤮𞤲𞤮 𞤩𞤫 𞤱𞤫𞥅𞤩𞤭𞤼𞤢𞥄𞤤𞤭 𞤧𞤫𞥅𞤣𞤫𞥅 𞤥𞤢𞤩𞥆𞤫⹁ 𞤩𞤫 𞤼𞤮𞤯𞥆𞤢𞥄𞤳𞤭 𞤳𞤢𞤣𞤭 𞤳𞤢 𞤩𞤫 𞤴𞤭𞤭 𞤳𞤢𞤲𞤧𞤢 𞤧𞤭 𞤱𞤮𞤲𞤢𞥄 𞤩𞤫 𞤱𞤭𞤭𞥅 𞤼𞤵𞤲 𞤱𞤮𞤲𞤣𞤫𞤥𞤢 𞤘𞤮𞥅𞤥𞤵 𞤲𞤺𞤵𞤲 𞤲𞤫𞥅𞤩𞤲𞤭𞤼𞤭𞤲𞤮 𞤫 𞤴𞤢𞤤𞤼𞤭𞤲𞤺𞤮𞤤 𞤦𞤮𞤼𞤫 𞤯𞤫𞤲.
 
𞤀𞥄𞤣𞤢𞤥𞤢 𞤄𞤢𞤪𞤮 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥕𞥖. 𞤌 𞤶𞤵𞤸𞤵𞤲𞤮𞥅 𞤯𞤵𞥅𞤯𞤵𞤩𞤫 𞤲𞤣𞤫 𞤮 𞤬𞤮𞥅𞤤𞤵𞤲𞤮𞥅 𞤒𞤢𞤸𞤴𞤢𞥄 𞤔𞤢𞤥𞥆𞤫 𞤫 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥖⹁ 𞤧𞤢𞤦𞤵𞤲𞤢 𞤖𞤢𞤪𞤭 𞤮𞤲𞤼𞤵𞤥𞤢 𞤬𞤭𞥅 𞤥𞤢𞤳𞥆𞤮 𞤢𞤲𞤣𞤢𞥄𞤳𞤢 𞤬𞤮𞤼𞤢. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤢𞤴 𞤺𞤮𞥅𞤼𞤮 𞤼𞤭𞤶𞥆𞤢𞤲𞤮𞥅𞤳𞤭 𞤱𞤮𞤲𞤣𞤫𞤥𞤢 𞤒𞤢𞤸𞤴𞤢 𞤔𞤢𞤥𞥆𞤫 𞤶𞤢𞤩𞤢𞤴 𞤬𞤮𞥅𞤤𞤫𞥅𞤣𞤫 𞤬𞤭𞥅 𞤳𞤢𞤤𞤢 𞤸𞤢𞤪𞤭 𞤮 𞤱𞤢𞤯𞤭𞥅 𞤣𞤵𞥅𞤩𞤭 𞥒𞥒 𞤳𞤢 𞤤𞤢𞥄𞤥𞤵⹁ 𞤸𞤢𞤪𞤭 𞤳𞤢𞤣𞤭 𞤬𞤭𞥅 𞤥𞤢𞤳𞥆𞤮 𞤥𞤫𞤼𞥆𞤭𞤼𞤭 𞤯𞤵𞥅𞤯𞤵𞤩𞤫 𞤫 𞤘𞤢𞤥𞤦𞤭𞤴𞤢𞥄𞤩𞤫 𞤩𞤫𞤲.
𞤑𞤮 𞤫 𞤬𞤫𞤣𞥆𞤫 𞤖𞤵𞤧𞤫𞤴𞤲𞤭 𞤁𞤢𞥄𞤦𞤮 𞤢𞤲𞤣𞤭𞤪𞤢𞥄𞤲𞤣𞤫 𞤒𞤵𞤁𞤭𞤆𞤭 (UDP) 𞤀𞥄𞤣𞤢𞤥𞤢 𞤄𞤢𞤪𞤮 𞤼𞤢𞤱𞤢𞤲𞤮𞥅 𞤬𞤫𞤱𞤲𞤣𞤮 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥖. 𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤸𞤢𞤤𞤬𞤭𞤲𞤢𞥄𞤯𞤮 𞤮𞤲 𞤬𞤭𞥅 𞤳𞤢𞥄𞤤𞤭𞤧𞤭𞥅𞤶𞤭 𞤬𞤫𞤣𞥆𞤫 𞤲𞤣𞤫𞤲. 𞤑𞤮𞤲𞤮 𞤳𞤮 𞤫 𞤭𞤲𞤣𞤫 𞤨𞤫𞤣𞤤𞤫 𞤶𞤫𞥅𞤼𞤢𞤼𞤭 𞤣𞤢𞤪𞤼𞤭𞤲𞤮𞥅𞤯𞤫 𞤒𞤢𞤸𞤴𞤢𞥄 𞤔𞤢𞤥𞥆𞤫 𞤮 𞤧𞤵𞤩𞤢𞤲𞤮𞥅 𞤬𞤭𞥅 𞤣𞤢𞤪𞤢𞤺𞤮𞤤 𞤫 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥖 𞤫 𞤸𞤮𞥅𞤪𞤫 𞤸𞤢𞤤𞤣𞤭𞥅𞤺𞤢𞤤 𞤴𞤮 𞤮 𞤤𞤢𞥄𞤥𞤮 𞤣𞤵𞥅𞤩𞤭 𞤼𞤢𞤼𞤭 𞤨𞤫𞤼⹁ 𞤮𞤲𞤼𞤵𞤥𞤢 𞤮 𞤱𞤢𞤯𞤢 𞤧𞤵𞤩𞤮 𞤸𞤫𞤧𞤮. 𞤑𞤮𞤲𞤮 𞤲𞤣𞤫 𞤄𞤢𞤪𞤮 𞤤𞤢𞥄𞤥𞤭𞤲𞤮𞥅⹁ 𞤼𞤭𞤨𞥆𞤵𞤣𞤫 𞤫 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤳𞤢 𞤱𞤭𞤭 𞤱𞤮𞤲𞤣𞤫𞤥𞤢 𞤸𞤢𞤨𞥆𞤵 𞤸𞤮𞥅𞤪𞤫𞥅𞤶𞤮 𞤮𞤲 𞤳𞤮 𞤣𞤵𞥅𞤩𞤭 𞤶𞤮𞤱𞤭⹁ 𞤮 𞤤𞤵𞤲𞤣𞤭𞥅 𞤬𞤮𞤣𞤮𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲. 𞤖𞤵𞤧𞤫𞤴𞤲𞤭 𞤁𞤢𞥄𞤦𞤮 𞤫 𞤬𞤫𞤣𞥆𞤫 𞤥𞤵𞤵𞤲 𞤲𞤣𞤫𞤲 𞤼𞤢𞤱𞤼𞤭 𞤥𞤮 𞤫 𞤸𞤮𞥅𞤪𞤫 𞤯𞤵𞤥 𞤸𞤢𞥄 𞤲𞤣𞤫 𞤩𞤫 𞤸𞤢𞤩𞤵𞤲𞤮𞥅.
𞤐𞤣𞤫 𞤸𞤫𞤲𞤢𞤲𞥆𞤮𞥅 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤄𞤢𞤪𞤮 𞤱𞤮𞤲𞤭𞤪𞤢𞥄 𞤭𞤥𞥆𞤢𞤺𞤮𞤤  𞤩𞤢𞥄𞤱𞤮 𞤮 𞤼𞤭𞤥𞥆𞤭𞤲𞤣𞤫 𞤣𞤵𞥅𞤩𞤭 𞤼𞤢𞤼𞤭 𞤯𞤭𞤲⹁ 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙⹁ 𞤴𞤭𞤥𞤩𞤫 𞤦𞤵𞤴 𞤴𞤢𞤤𞤼𞤭 𞤳𞤢 𞤤𞤢𞥄𞤱𞤭 𞤸𞤮𞤤𞥆𞤵𞤺𞤮𞤤 𞤼𞤭𞤳𞥆𞤫𞤪𞤫. 𞤄𞤢𞤯𞤼𞤢𞤲𞤫 𞤯𞤵𞤥⹁ 𞤶𞤢𞥄𞤺𞤮𞤪𞤢𞤤 𞤄𞤢𞤪𞤮 𞤲𞤺𞤢𞤤 𞤼𞤮𞤽𞤭 𞤧𞤫𞤨𞥆𞤮. 𞤑𞤢𞤲𞤳𞤮 𞤄𞤢𞤪𞤮 𞤮 𞤴𞤢𞤤𞤼𞤭 𞤮 𞤱𞤭𞤭: “𞤖𞤢𞤴 𞤺𞤮𞥅𞤼𞤮 𞤱𞤢𞥄𞤱𞤢𞤼𞤢𞥄 𞤤𞤢𞤲 𞤣𞤮𞥅𞤤𞤵𞤣𞤫 𞤫 𞤭𞤱𞤵𞤺𞤮𞤤 𞤸𞤮𞥅𞤪𞤫 𞤤𞤫𞤴𞤣𞤭 𞤲𞤣𞤭𞤲 𞤢𞤣𞤮 𞥒𞥐𞥒𞥑.”
𞤐𞤣𞤫 𞤤𞤵𞤪𞥆𞤫 𞤯𞤫𞤲 𞤯𞤵𞥅𞤯𞤵𞤲𞤮𞥅 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤫 𞤫 𞤖𞤵𞤧𞤫𞤴𞤲𞤭 𞤁𞤢𞥄𞤦𞤮⹁ 𞤮𞥅 𞤥𞤮 𞤮 𞤱𞤢𞤯𞤵𞤲𞤮𞥅 𞤷𞤵𞤳𞥆𞤮 𞤥𞤢𞤳𞥆𞤫 𞤳𞤢𞤻𞤵𞤲 𞤫 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞥅𞤪𞤢𞥄𞤯𞤭 𞤶𞤢𞤲𞤢𞤲𞤭⹁ 𞤮 𞤭𞤼𞥆𞤭 𞤥𞤮 𞤻𞤢𞤤𞤲𞤣𞤫 𞥑𞥕 𞤐𞤦𞤮𞥅𞤴𞤮 𞥒𞥐𞥑𞥙. 𞤌 𞤭𞤼𞥆𞤭 𞤳𞤢𞤣𞤭 𞤶𞤢𞥄𞤺𞤮𞤪𞤢𞥄𞤩𞤫 𞤒𞤵𞤁𞤭𞤆𞤭 𞤩𞤫𞤲 𞤯𞤭𞤯𞤮. 𞤉 𞤄𞤮𞤱𞤼𞤮 𞥒𞥐𞥑𞥙⹁ 𞤮 𞤧𞤭𞤲𞤷𞤭 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲⹁ 𞤮 𞤭𞤲𞥆𞤭 𞤲𞤣𞤫 𞤉𞤲𞤆𞤭𞤆𞤭 (NPP) 𞤬𞤭𞥅 𞤲𞤮 𞤣𞤢𞤪𞤮𞤪𞤢 𞤫 𞤧𞤵𞤩𞤮 𞤲𞤺𞤮𞤲 𞤸𞤭𞤳𞥆𞤢 𞥒𞥐𞥒𞥑.
 
𞤄𞤵𞤴 𞤲𞤮 𞤼𞤭𞤶𞥆𞤭𞤲𞤮𞥅 𞤱𞤮𞤲𞤣𞤫𞤥𞤢 𞤬𞤮𞥅𞤤𞤭𞤼𞤮𞤪𞤮 𞤲𞤺𞤮𞤲 𞤽𞤫𞥅𞤪𞤢𞤴𞤲𞤮. 𞤉 𞤥𞤭𞥅𞤶𞤮 𞤯𞤵𞥅𞤯𞤵𞤩𞤫⹁ 𞤬𞤮𞥅𞤤𞤵𞤲𞤮𞥅𞤯𞤮 𞤱𞤮𞥅 𞤸𞤢𞤳𞥆𞤵𞤲𞥋𞤣𞤫 𞤄𞤢𞤪𞤮 𞤫 𞤁𞤢𞥄𞤦𞤮 𞤳𞤮 𞤧𞤫𞥅𞤯𞤢 𞤬𞤮𞥅𞤤𞤭𞤪𞤢𞤴𞤲𞤮𞥅. 𞤑𞤮𞤲𞤮 𞤦𞤮𞤼𞤫 𞤯𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤀𞥄𞤣𞤢𞤥𞤢 𞤄𞤢𞤪𞤮 𞤪𞤵𞤳𞤵𞤲𞤮 𞤣𞤢𞤪𞤼𞤭𞥅𞤩𞤫 𞤥𞤮 𞤩𞤫𞤲 𞤧𞤢𞤦𞤵𞤲𞤢 𞤮 𞤨𞤭𞤴𞤭𞤪𞤭𞥅𞤩𞤫 𞤲𞤮 𞤬𞤢𞤲𞤼𞤭𞤪𞤭.
 
𞤀𞥄𞤣𞤢𞤥𞤢 𞤄𞤢𞤪𞤮 𞤳𞤮 𞤫 𞤸𞤮𞤯𞤮 𞤱𞤭𞤫𞤼𞤫𞥅𞤲𞤺𞤮 𞤃𞤢𞤲𞤳𞤢𞤥𞤢𞤲 𞤑𞤵𞤲𞤣𞤢 𞤫 𞤲𞤣𞤫𞤪 𞤣𞤭𞥅𞤱𞤢𞤤 𞤄𞤢𞤧𞤫 𞤲𞤺𞤢𞤤 𞤮 𞤶𞤭𞤦𞤭𞤲𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥕. 𞤑𞤢𞤲𞤳𞤮 𞤫 𞤖𞤢𞤥𞤢𞤼 𞤄𞤢𞥄 𞤫 𞤃𞤢𞤥𞥆𞤢 𞤳𞤢𞤲𞤣𞤫⹁ 𞤳𞤮 𞤫 𞤬𞤫𞤣𞥆𞤫 𞤱𞤮𞥅𞤼𞤫𞤪𞤫 𞤩𞤫 𞤼𞤢𞤱𞤢𞤲𞤮𞥅. 𞤐𞤣𞤫𞤲 𞤬𞤫𞤣𞥆𞤫 𞤳𞤮 𞤉𞤲 𞤀𞤪 𞤆𞤭 (NRP). 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥗 𞤮 𞤴𞤢𞤤𞤼𞤭 𞤮 𞤼𞤢𞤱𞤼𞤮𞤴𞤭 𞤒𞤵 𞤁𞤭 𞤆𞤭 (UDP).
𞤀𞥄𞤣𞤢𞤥𞤢 𞤄𞤢𞤪𞤮 𞤲𞤮 𞤼𞤭𞤺𞥆𞤭 𞤪𞤫𞤱𞤩𞤫 𞤯𞤭𞤯𞤮: 𞤊𞤢𞥄𞤼𞤵𞤥𞤢𞤼𞤢 𞤄𞤢𞥄 𞤫 𞤅𞤢𞥄𞤶𞤮 𞤐𞤦𞤢𞤤𞥆𞤮. 𞤌𞤥𞤮 𞤸𞤫𞤩𞤭𞤣𞤭 𞤫 𞤥𞤢𞤩𞥆𞤫 𞤩𞤭𞤯𞤩𞤫 𞤲𞤢𞤴𞤮.
𞤘𞤭𞤤𞤢 𞤸𞤢𞤲𞤣𞤫 𞤫 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥒𞥘 𞤒𞤢𞤪𞤳𞤮⹁ 𞤊𞤫𞤧𞤦𞤵𞤳 𞤱𞤮𞤲𞤼𞤭𞥅 𞤃𞤫𞤼𞤢.
𞤑𞤮𞤲𞤮 𞤳𞤮 𞤭𞤲𞤣𞤫 𞤥𞤮𞤶𞤫𞤪𞤫 𞤥𞤢𞤱𞤲𞤣𞤫 𞤲𞤣𞤫𞤲 𞤱𞤢𞤴𞤤𞤢𞥄 𞤱𞤢𞤯𞤢𞥄 𞤃𞤫𞤼𞤢. 𞤀𞤣𞤮 𞤯𞤵𞤥 𞤸𞤢𞤪𞤭 𞤥𞤮𞤶𞤫𞤪𞤫 𞤊𞤫𞤧𞤦𞤵𞤳 𞤲𞤣𞤫𞤲 𞤲𞤮 𞤥𞤮𞤬𞤼𞤭 𞤏𞤢𞤼𞤧𞤢𞤨⹁ 𞤉𞤲𞤧𞤼𞤢𞤺𞤪𞤢𞤥⹁ 𞤌𞤳𞤭𞤤𞤮𞤧⹁ 𞤊𞤫𞤧𞤦𞤵𞤳⹁ 𞤫𞤳𞤲𞤯. 𞤔𞤮𞥅𞤲𞤭⹁ 𞤴𞤫𞤩𞤪𞤫 𞤳𞤢𞤤𞤢 𞤫 𞤭𞤲𞤣𞤫 𞤥𞤵𞤵𞤲. 
𞤊𞤢𞥄𞤲𞤣𞤢𞥄𞤪𞤫 𞤃𞤢𞤪𞤳 𞤔𞤵𞤳𞤫𞤦𞤫𞤪𞤺 𞤫 𞤱𞤢𞤴𞤤𞤵𞤺𞤮𞤤 𞤭𞤲𞤣𞤫 𞤲𞤣𞤫𞤲⹁ 𞤳𞤮 𞤬𞤭𞥅 𞤲𞤮 𞤩𞤭 𞤸𞤵𞤩𞤭𞤲𞥋𞤣𞤮𞤪𞤢 𞤳𞤮 𞤧𞤢𞥄𞤼𞤭𞥅 𞤳𞤮𞤲 𞤳𞤢 𞤸𞤢𞤳𞤼𞤭𞤧𞤵. 𞤐𞤣𞤫 𞤼𞤢𞤱𞤵𞤲𞤮𞥅 𞤱𞤮𞤲𞤢𞥄 𞤬𞤭𞥅 𞤲𞤶𞤵𞤩𞥆𞤵𞤤𞤭 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤼𞤢𞤲 𞤱𞤮𞤲𞤭 𞤺𞤮𞤤𞥆𞤫 𞤥𞤢𞤩𞥆𞤫⹁ 𞤱𞤮𞤲𞤭 𞤳𞤢𞤣𞤭 𞤳𞤮 𞤩𞤫 𞤬𞤢𞥄𞤤𞤢 𞤢𞤲𞤣𞤭𞤪𞤫𞥅𞤣𞤫. 
𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤊𞤫𞤧𞤦𞤵𞤳 𞤲𞤮 𞤬𞤫𞤼𞤱𞤭 𞤽𞤭𞤻𞤮𞥅𞤶𞤫 𞤯𞤵𞥅𞤯𞤵𞤯𞤫 𞤼𞤫𞤲𞤼𞤭𞤲𞤭𞥅 𞤦𞤢𞤽𞥆𞤫 𞤲𞤮 𞤩𞤫 𞤱𞤮𞤲𞤭 𞤫 𞤺𞤮𞤤𞥆𞤭𞤼𞤭𞤪𞤣𞤫 𞤺𞤵𞤲𞤣𞤮𞥅𞤶𞤭 𞤴𞤭𞤥𞤩𞤫 𞤱𞤮𞤲𞤵𞤩𞤫 𞤸𞤵𞥅𞤱𞤼𞤮𞤪𞤣𞤫 𞤢𞥄𞤤𞤢𞥄𞤶𞤭 𞤥𞤢𞤩𞥆𞤫 𞤯𞤭𞤲.
𞤑𞤮𞤲𞤮 𞤊𞤫𞤧𞤦𞤵𞤳 𞤱𞤮𞤲𞤢𞥄 𞤥𞤮𞤶𞤫𞤪𞤫 𞤢𞤪𞤢𞤲𞤫𞤪𞤫 𞤫 𞤱𞤢𞤴𞤤𞤵𞤺𞤮𞤤 𞤭𞤲𞤣𞤫 𞤥𞤵𞤵𞤲. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥕⹁ 𞤘𞤵𞥅𞤺𞤮𞤤 𞤳𞤢𞤣𞤭 𞤱𞤢𞤴𞤤𞤵𞤲𞤮 𞤭𞤲𞤣𞤫 𞤥𞤮𞤶𞤫𞤪𞤫 𞤥𞤵𞥅𞤯𞤵𞤲 𞤥𞤢𞤱𞤲𞤣𞤫 𞤲𞤣𞤫𞤲 𞤱𞤢𞤯𞤼𞤭 𞤀𞤤𞤬𞤢𞤦𞤫𞤼.
𞤑𞤮 𞤫 𞤪𞤫𞤬𞤦𞤭𞥅𞤪𞤫 𞤻𞤢𞤤𞤲𞤣𞤫 𞥑𞥘 𞤃𞤮𞤪𞤧𞤮 𞥒𞥐𞥒𞥑⹁ 𞤸𞤢𞤶𞥆𞤵 𞤲𞤺𞤵𞤲 𞤬𞤵𞤯𞥆𞤢𞤼𞤢 𞤼𞤮 𞤧𞤢𞤸𞤪𞤫 𞤃𞤢𞤳𞥆𞤢. 𞤔𞤵𞥅𞤤𞤣𞤫𞥅𞤪𞤫 𞤣𞤮𞤲𞤳𞤭𞤲 𞤲𞤣𞤫𞤲 𞤳𞤮 𞤻𞤢𞤤𞤲𞤣𞤫 𞥒𞥐 𞤃𞤮𞤪𞤧𞤮.
𞤖𞤢𞤶𞥆𞤵 𞤲𞤺𞤵𞤲 𞤳𞤮 𞤼𞤵𞤺𞤮𞤤𞤢𞤤 𞤺𞤮𞥅𞤼𞤢𞤤 𞤫 𞤼𞤵𞤺𞤢𞥄𞤤𞤫 𞤋𞤧𞤤𞤢𞥄𞤥𞤵 𞤯𞤫𞤲 𞤶𞤮𞤱𞤭. 𞤐𞤮 𞤱𞤢𞤯𞥆𞤭𞤲𞤢𞤲𞤢𞥄 𞤳𞤢𞤤𞤢 𞤶𞤵𞥅𞤤𞤯𞤮 𞤴𞤢𞤸𞤵𞤺𞤮𞤤 𞤃𞤢𞤳𞥆𞤢 𞤶𞤵𞥅𞤪𞤮𞥅 𞤧𞤵𞥅𞤣𞤵 𞤑𞤢𞥄𞤦𞤢 𞤲𞤣𞤵𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤲𞤮 𞤥𞤢𞤪𞤭 𞤲𞤦𞤢𞤱𞤳𞤭 𞤥𞤵𞤵𞤲. 𞤍𞤵𞤥 𞤳𞤮 𞤴𞤮 𞤼𞤢𞤱𞤵 𞤤𞤢𞥄𞤱𞤮𞤤 𞤲𞤮 𞤱𞤫𞥅𞤩𞤭⹁ 𞤮𞤲𞤼𞤭𞤺𞤭 𞤲𞤮 𞤥𞤢𞤪𞤭 𞤳𞤮 𞤢𞤷𞥆𞤢𞤲𞤢 𞤩𞤫𞤴𞤲𞤺𞤵𞥅𞤪𞤫 𞤥𞤵𞤵𞤲 𞤫 𞤲𞤶𞤮𞥅𞤩𞤢 𞤴𞤮𞤲𞤢𞤴𞤳𞤢⹁ 𞤸𞤢𞤪𞤢 𞤳𞤢𞤣𞤭 𞤮𞤲𞤼𞤭𞤺𞤭 𞤲𞤮 𞤼𞤭𞤥𞥆𞤭𞤲𞤭 𞤷𞤫𞤤𞥆𞤢𞤤.
𞤍𞤫𞤴𞤢 𞤼𞤵𞤺𞤢𞥄𞤤𞤫 𞤲𞤢𞤴𞤭 𞤳𞤮:
𞥑 – 𞤼𞤢𞤦𞤭𞤲𞤼𞤭𞤲𞤺𞤮𞤤 𞤱𞤮𞤲𞤣𞤫𞤥𞤢 𞤸𞤢𞥄𞤲𞤣𞤵𞤯𞤮 𞤫 𞤪𞤫𞤱𞤫𞤺𞤮𞤤 𞤢𞤤𞤢𞥄 𞤧𞤮 𞤱𞤮𞤲𞤢𞥄 𞤀𞤤𞤤𞤢⹁ 𞤫 𞤼𞤢𞤦𞤭𞤲𞤼𞤭𞤲𞤺𞤮𞤤 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤃𞤵𞤸𞤢𞤥𞥆𞤢𞤣𞤵 (𞤶𞤳𞤥) 𞤳𞤮 𞤲𞤵𞤤𞤢𞥄𞤯𞤮 𞤃𞤢𞤳𞥆𞤮.
𞥒 – 𞤙𞤭𞥅𞤩𞤲𞤵𞤺𞤮𞤤 𞤶𞤵𞥅𞤤𞤣𞤫 𞤲𞤣𞤫𞤲 𞤤𞤢𞥄𞤦𞤭 𞤶𞤮𞤱𞤭 𞤻𞤢𞤤𞤲𞤣𞤫 𞤳𞤢𞤤𞤢
𞥓 – 𞤋𞤼𞥆𞤵𞥅𞤺𞤮𞤤 𞤶𞤢𞤳𞥆𞤢 𞤫 𞤶𞤢𞤲𞤱𞤲𞤣𞤭 𞤲𞤣𞤭 𞤀𞤤𞤤𞤢 𞤴𞤫𞤯𞤭 𞤮𞤲𞤼𞤭𞤺𞤭
𞥔 – 𞤖𞤮𞥅𞤪𞤵𞤺𞤮𞤤 𞤫 𞤤𞤫𞤱𞤪𞤵 𞤳𞤮𞥅𞤪𞤳𞤢 (𞤧𞤵𞥅𞤥𞤢𞤴𞤫𞥅𞤪𞤵) 𞤲𞤣𞤵𞤲
𞤑𞤮 𞤸𞤢𞤶𞥆𞤵 𞤲𞤺𞤵𞤲 𞤱𞤮𞤲𞤭 𞤼𞤵𞤺𞤢𞤤𞤢𞤤 𞤶𞤮𞤱𞤢𞤩𞤢𞤤 𞤲𞤺𞤢𞤤.
𞤑𞤮 𞤱𞤮𞥅𞤱𞤭⹁ 𞤩𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤯𞤭𞤯𞤮 𞤫 𞤬𞤫𞤷𞥆𞤫𞤪𞤫 (𞤥𞤭𞤤𞤭𞤴𞤮𞤲𞤶𞤭 𞤯𞤭𞤯𞤮 𞤫 𞤬𞤫𞤷𞥆𞤫𞤪𞤫) 𞤭𞤥𞥆𞤮𞤪𞤩𞤫 𞤫 𞤷𞤮𞤩𞥆𞤭 𞤤𞤫𞤴𞤣𞤭 𞤲𞤣𞤭𞤲 𞤬𞤮𞤨 𞤬𞤮𞤼𞥆𞤢𞤴𞤲𞤮 𞤃𞤢𞤳𞥆𞤢 𞤲𞤺𞤢𞤥 𞤻𞤭𞥅𞤩𞤲𞤵𞤺𞤮𞤤 𞤲𞤺𞤢𞤤 𞤼𞤵𞤺𞤢𞤤𞤢𞤤 𞤧𞤢𞤳𞥆𞤭𞤼𞤮𞤪𞤢𞤤 𞤋𞤧𞤤𞤢𞥄𞤥𞤵.
𞤑𞤮𞤲𞤮 𞤸𞤭𞤳𞥆𞤢 𞤳𞤢𞤣𞤭⹁ 𞤧𞤢𞤦𞤵 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙⹁ 𞤶𞤢𞤲𞤢𞤲𞤮 𞤸𞤢𞤴 𞤺𞤮𞥅𞤼𞤮 𞤲𞤫𞤱𞤲𞤢𞤲𞤢𞥄𞤳𞤢 𞤴𞤢𞤸𞤵𞤺𞤮𞤤 𞤸𞤢𞤶𞥆𞤮𞤴𞤢. 𞤑𞤮 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 (𞥖𞥐 𞥐𞥐𞥐) 𞤺𞤫𞤲𞤣𞤭𞤴𞤢𞤲𞤳𞤮𞥅𞤩𞤫 𞤫 𞤶𞤮𞥅𞤯𞤭𞥅𞤩𞤫 𞤅𞤢𞤱𞤵𞤣𞤭𞥅⹁ 𞤸𞤢𞤪𞤢 𞤳𞤢𞤣𞤭 𞤳𞤮 𞤬𞤢𞤣𞥆𞤭𞤼𞤭𞥅𞤩𞤫 𞤬𞤭𞥅 𞤻𞤢𞤱𞤵 𞤑𞤮𞤾𞤭𞤣 𞤲𞤺𞤵𞤲⹁ 𞤤𞤢𞥄𞤥𞤩𞤫 𞤅𞤢𞤱𞤵𞤣𞤭𞥅 𞤩𞤫𞤲 𞤣𞤵𞤽𞤭𞤲𞤢𞤲𞤭 𞤸𞤢𞤶𞥆𞤵𞤺𞤮𞤤 𞤸𞤭𞤳𞥆𞤢. 𞤖𞤢𞤪𞤢 𞤳𞤢𞤣𞤭 𞤳𞤮 𞤥𞤢𞤪𞤵𞤩𞤫 𞤺𞤭𞤤𞤢 𞤣𞤵𞥅𞤩𞤭 𞥑𞥘 𞤬𞤢𞥄 𞤣𞤵𞥅𞤩𞤭 𞥖𞥕 𞤩𞤫 𞤱𞤮𞤲𞤣𞤢𞥄 𞤫 𞤻𞤢𞤱𞤵 𞤲𞤺𞤵𞤲. 𞤈𞤮𞤱𞤢𞤲𞤭 𞤫 𞥒𞥐𞥒𞥐⹁ 𞤳𞤮 𞤵𞤶𞤵𞤲𞤫 𞥑𞥐 𞤼𞤢𞤲 𞤲𞤫𞤱𞤲𞤢𞤲𞤮𞥅 𞤸𞤢𞤶𞥆𞤵𞤺𞤮𞤤.
 
𞤑𞤮 𞤫 𞤈𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥘 𞤁𞤮𞤲𞤳𞤭𞤲 ⹁ 𞤸𞤢𞤶𞥆𞤵 𞤲𞤺𞤵𞤲 𞤬𞤵𞤯𞥆𞤢𞤼𞤢𞥄. 𞤑𞤮 𞤱𞤢𞤲𞤺𞤢𞤺𞤮𞤤 𞤧𞤵𞥅𞤣𞤵 𞤑𞤢𞥄𞤦𞤢 𞤲𞤣𞤵𞤲 𞤤𞤢𞥄𞤦𞤭 𞤶𞤫𞥅𞤯𞤭𞤯𞤭 𞤫 𞤶𞤵𞥅𞤤𞤵𞤺𞤮𞤤 𞤣𞤢𞤪𞤯𞤫 𞤯𞤭𞤯𞤭 𞤲𞤺𞤵 𞤬𞤵𞤯𞥆𞤮𞤪𞤼𞤢. 𞤑𞤮 𞤲𞤭𞥅 𞤳𞤢𞤣𞤭 𞤸𞤢𞤶𞥆𞤵 𞤲𞤺𞤵𞤲 𞤼𞤭𞤥𞥆𞤭𞤲𞤭𞤪𞤼𞤫𞥅 𞤧𞤭 𞤮𞤲𞤼𞤭𞤺𞤭 𞤱𞤢𞤴𞤲𞤭𞤼𞤮𞥅 𞤃𞤢𞤳𞥆𞤢. 𞤑𞤮 𞤫 𞤻𞤢𞤤𞤢𞥄𞤲𞤣𞤫 𞤼𞤢𞤼𞤢𞤩𞤫𞤪𞤫 𞤸𞤢𞤶𞥆𞤵 𞤲𞤺𞤵𞤲⹁ 𞤸𞤢𞤶𞥆𞤭𞤴𞤢𞤲𞤳𞤮𞥅𞤩𞤫 𞤩𞤫𞤲 𞤸𞤫𞤼𞥆𞤢𞤼𞤢 𞤤𞤢𞤴𞥆𞤢. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤱𞤮𞤲𞤭 𞤶𞤵𞥅𞤤𞤣𞤫 𞤣𞤮𞤲𞤳𞤭𞤲. 𞤍𞤵𞤥 𞤳𞤮 𞤫 𞤃𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞤧𞤢𞤨𞥆𞤮 𞤁𞤮𞤲𞤳𞤭𞤲 𞤥𞤢𞤤𞥆𞤢 𞥒𞥐 𞤃𞤮𞤪𞤧𞤮.
 
𞤉𞤥𞤢𞤲𞤵𞤴𞤫𞤤 𞤃𞤢𞤳𞤪𞤮𞤲⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤊𞤢𞤪𞤢𞤲𞤧𞤭 𞤲𞤣𞤭𞤲⹁ 𞤹𞤭𞤪𞥆𞤭𞤼𞤭𞤳𞤫 𞤱𞤮𞤲𞤣𞤫𞤥𞤢 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲 𞤲𞤮 𞤶𞤮𞤺𞤭𞥅 𞤬𞤫𞤤𞤮𞥅𞤪𞤫 𞤫 𞤲𞤦𞤢𞤪𞤤𞤫 (𞤶𞤫𞤲𞤮𞤧𞤭𞤣) 𞤱𞤢𞤯𞤵𞤯𞤫 𞤈𞤵𞤱𞤢𞤲𞤣𞤢 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥔. 𞤊𞤭𞥅 𞤳𞤢𞤤𞤢 𞤮 𞤼𞤮𞤪𞤭𞤳𞤫 𞤴𞤢𞥄𞤬𞤫𞥅𞤣𞤫⹁ 𞤳𞤮𞤲𞤮 𞤮 𞤶𞤢𞤩𞤢𞥄𞤤𞤭 𞤶𞤫𞥅𞤶𞤵𞤣𞤫 𞤫 𞤴𞤢𞥄𞤬𞤭𞤲𞤢𞥄𞤣𞤫 𞤫 𞤭𞤲𞤣𞤫 𞤤𞤫𞤴𞤣𞤭 𞤊𞤢𞤪𞤢𞤲𞤧𞤭 𞤲𞤣𞤭𞤲.
𞤑𞤮 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤳𞤢 𞤃𞤢𞥄𞤲𞤣𞤭𞤼𞤮𞤪𞤣𞤫 𞤐𞤦𞤢𞤪𞤤𞤫 𞤑𞤭𞤺𞤢𞤤𞤭⹁ 𞤳𞤢 𞤴𞤭𞤥𞤩𞤫 𞥒𞥕𞥐 𞥐𞥐𞥐 𞤵𞤦𞥆𞤢𞥄. 𞤑𞤮 𞤩𞤵𞤪𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞤫 𞤲𞤶𞤫𞥅𞤼𞤢𞤼𞤮 (𞥘𞥐𞥐 𞥐𞥐𞥐) 𞤶𞤫𞤴𞤢𞥄𞤩𞤫 𞤫 𞤤𞤫𞤻𞤮𞤤 𞤚𞤵𞤼𞤧𞤭𞥅 𞤲𞤺𞤮𞤤 𞤱𞤮𞤲𞤭 𞤳𞤮 𞤥𞤵𞤪𞤼𞤵𞤩𞤫 𞤶𞤫𞤴𞤢𞥄𞤩𞤫 𞤫 𞤤𞤫𞤻𞤮𞤤 𞤖𞤵𞤼𞤵 𞤲𞤺𞤮𞤤 𞤱𞤢𞤪𞤵𞤲𞤮𞥅 𞤫 𞤲𞤣𞤫𞤪 𞤦𞤢𞤤𞤯𞤫 𞤼𞤫𞥅𞤥𞤫𞤣𞤫𞤪𞤫 𞤨𞤫𞤼.
𞤐𞤦𞤢𞤪𞤤𞤫 𞤯𞤫𞤲 𞤳𞤮 𞤻𞤢𞤤𞤲𞤣𞤫 𞥗 𞤅𞤫𞥅𞤯𞤼𞤮 𞥑𞥙𞥙𞥔 𞤬𞤵𞤯𞥆𞤭𞤲𞤮𞥅 𞤦𞤭𞤥𞤦𞤭 𞤻𞤢𞤤𞤲𞤣𞤫 𞤔𞤵𞤾𞤫𞤲𞤢𞤤 𞤖𞤢𞤦𞤭𞤴𞤢𞤪𞤢𞤥𞤢 𞤱𞤢𞤪𞤢𞤲𞤮𞥅. 𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤈𞤵𞤱𞤢𞤲𞤣𞤢 𞤮𞤲 𞤮𞤲𞤼𞤵𞤥𞤢⹁ 𞤳𞤮 𞤫 𞤤𞤫𞤻𞤮𞤤 𞤖𞤵𞤼𞤵 𞤲𞤺𞤮𞤤 𞤮 𞤶𞤫𞤴𞤢𞤲𞤮𞥅. 𞤑𞤮 𞤴𞤭𞤥𞤩𞤫 𞤲𞤺𞤮𞤤 𞤤𞤫𞤻𞤮𞤤 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤈𞤵𞤱𞤢𞤲𞤣𞤢. 𞤑𞤮 𞤫 𞤥𞤢𞤺𞥆𞤮𞤤 𞤳𞤢𞤣𞤭 𞤼𞤵𞤪𞤼𞤵𞤩𞤫 𞤱𞤢𞤪𞤮𞥅𞤩𞤫 𞤩𞤫𞤲 𞤶𞤫𞤴𞤢𞤲𞤮𞥅. 𞤐𞤦𞤢𞤪𞤤𞤫 𞤯𞤫𞤲 𞤢𞤷𞥆𞤵𞤣𞤫 𞤱𞤮𞥅 𞤻𞤢𞤤𞤲𞤣𞤫 𞥑𞥕 𞤃𞤮𞤪𞤧𞤮 𞥑𞥙𞥙𞥔⹁ 𞤲𞤣𞤫 𞤚𞤵𞤼𞤧𞤭𞥅𞤩𞤫 𞤩𞤫𞤲 𞤶𞤫𞤴𞤢𞥄𞤩𞤫 𞤫 𞤬𞤫𞤣𞥆𞤫 𞤆𞤮𞤤 𞤑𞤢𞤺𞤢𞤥𞤫 𞤶𞤢𞤩𞤼𞤵𞤲𞤮𞥅 𞤤𞤫𞤴𞤣𞤭 𞤲𞤣𞤭𞤲 𞤬𞤮𞤨.
𞤊𞤫𞤱𞤲𞤣𞤮 𞤯𞤫𞥅 𞤲𞤦𞤢𞤪𞤤𞤫 𞤱𞤢𞤯𞤢𞤴𞤲𞤮𞥅 𞤈𞤵𞤱𞤢𞤲𞤣𞤢⹁ 𞤸𞤢𞤪𞤭 𞤸𞤮𞤲𞤮𞥅𞤩𞤫 (𞤧𞤮𞥅𞤪𞤭𞥅𞤩𞤫) 𞤊𞤢𞤪𞤢𞤲𞤧𞤭 𞤩𞤫𞤲 𞤲𞤮 𞤣𞤢𞥄𞤳𞤭𞥅 𞤈𞤵𞤱𞤢𞤲𞤣𞤢⹁ 𞤳𞤮𞤲𞤮 𞤩𞤫 𞤸𞤢𞤯𞤢𞥄𞤲𞤮 𞤥𞤵𞤪𞤼𞤵𞤩𞤫 𞤸𞤵𞤼𞤵𞥅𞤩𞤫 𞤩𞤫𞤲 𞤫 𞤱𞤢𞤪𞤱𞤢𞤪𞤮 𞤲𞤺𞤮𞤲. 𞤑𞤮 𞤴𞤢𞤤𞤼𞤭𞤲𞤺𞤮𞤤 𞤴𞤭𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤲𞤣𞤫𞤪 𞤈𞤵𞤱𞤢𞤲𞤣𞤢⹁ 𞤩𞤫 𞤸𞤭𞤤𞤲𞤭𞤲𞤮𞥅. 𞤑𞤮 𞤲𞤢𞤩𞤵𞤲𞤮𞥅 𞤩𞤫𞤲 𞤊𞤢𞤪𞤢𞤧𞤭𞥅𞤩𞤫 𞤼𞤮𞤲⹁ 𞤳𞤮 𞤱𞤢𞤤𞥆𞤭𞤼𞤢𞤺𞤮𞤤 𞤤𞤢𞥄𞤥𞤵 𞤖𞤢𞤦𞤭𞤴𞤢𞤪𞤢𞤥𞤢 𞤲𞤺𞤵𞤲 𞤣𞤢𞤪𞤼𞤢𞤺𞤮𞤤 𞤬𞤫𞤣𞥆𞤫 𞤑𞤢𞤺𞤢𞤥𞤫 𞤲𞤣𞤫𞤲 𞤬𞤭𞥅 𞤱𞤮𞤼𞤢 𞤫𞤲𞤺𞤫𞤤𞤫 𞤸𞤫𞤩𞤵 𞤣𞤮𞥅𞤤𞤫 𞤈𞤵𞤱𞤢𞤲𞤣𞤢 𞤫 𞤣𞤮𞤱 𞤊𞤢𞤪𞤢𞤲𞤧𞤭. 𞤅𞤢𞤦𞤵 𞤸𞤢𞤩𞤮𞥅𞤩𞤫 𞤆𞤮𞤤 𞤑𞤢𞤺𞤢𞤥𞤫𞥅 𞤩𞤫𞤲 𞤳𞤮 𞤓𞤺𞤢𞤲𞤣𞤢𞥄 𞤭𞤱𞤪𞤵𞤲𞤮𞥅. 𞤐𞤣𞤭𞤲 𞤤𞤫𞤴𞤣𞤭 𞤤𞤫⹁ 𞤳𞤮 𞤱𞤮𞤲𞤵𞤲𞤮𞥅𞤲𞤣𞤭 𞤫 𞤤𞤫𞤴 𞤳𞤢𞤪𞤢𞤸𞤢𞤲𞤳𞤢𞥄𞤳𞤵 𞤉𞤲𞤺𞤫𞤤𞤫.
𞤃𞤢𞤳𞤪𞤮𞤲⹁ 𞤫 𞤴𞤫𞤱𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲⹁ 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢⹁ 𞤊𞤢𞤪𞤢𞤲𞤧𞤭 𞤲𞤢𞤲𞤢𞤲𞤢𞥄𞤲𞤮 𞤲𞤶𞤫𞤪𞤼𞤭𞤲𞤮𞥅𞤩𞤫 𞤩𞤫𞤲 𞤬𞤢𞥄𞤣𞤫 𞤫 𞤲𞤦𞤢𞤪𞤤𞤫 𞤧𞤢𞥄𞤼𞤭𞤲𞤢𞤲𞤢𞤲𞤮𞥅𞤯𞤫 𞤚𞤵𞤼𞤧𞤭𞥅𞤩𞤫 𞤩𞤫𞤲. 𞤑𞤮𞤲𞤮 𞤮 𞤱𞤭𞤭⹁ 𞤊𞤢𞤪𞤢𞤲𞤧𞤭 𞤼𞤢𞤱𞤢𞤲𞤮𞥅𞤳𞤢 𞤫 𞤲𞤦𞤢𞤪𞤤𞤫 𞤯𞤫𞤲.
𞤆𞤮𞤤 𞤑𞤢𞤺𞤢𞤥𞤫 𞤫 𞤶𞤢𞥄𞤦𞤢𞤱𞤮𞤤 𞤥𞤢𞤳𞥆𞤮⹁ 𞤸𞤮𞤤𞥆𞤭 𞤮𞤥𞤮 𞤱𞤫𞤤𞤼𞤮𞤪𞤭 𞤸𞤢𞥄𞤤𞤢 𞤃𞤢𞤳𞤪𞤮𞤲 𞤳𞤢𞤲⹁ 𞤧𞤢𞤦𞤵 “𞤳𞤮𞤲𞤺𞤵𞤯𞤭 𞤥𞤢𞤳𞥆𞤮 𞤯𞤭𞤲 𞤲𞤮 𞤩𞤵𞤪𞤭 𞤴𞤢𞥄𞤬𞤭𞤲𞤢𞤺𞤮𞤤 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤯𞤭 𞤺𞤮𞥅𞤲𞤺𞤢.”
𞤊𞤭𞥅 𞤳𞤢𞤤𞤢 𞤃𞤢𞤳𞤪𞤮𞤲 𞤱𞤢𞤯𞤭𞥅 𞤳𞤮 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤱𞤢𞤯𞤢𞥄𞤤𞤭 𞤸𞤢𞥄 𞤸𞤢𞤲𞤣𞤫⹁ 𞤣𞤫𞤲𞤼𞤫 𞤦𞤢𞤺𞤢𞤲𞤮𞥅𞤩𞤫 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤱𞤫𞤤𞤼𞤮𞤪𞤢𞥄𞤤𞤭 𞤢𞤲𞤺𞤢𞤤 𞤴𞤢𞥄𞤬𞤭𞤲𞤢𞤺𞤮𞤤 𞤤𞤢𞥄𞤩𞤵𞤲𞥋𞤺𞤮𞤤 𞤫 𞤭𞤲𞤣𞤫 𞤊𞤢𞤪𞤢𞤲𞤧𞤭.
𞤑𞤮 𞤸𞤢𞤲𞤳𞤭 𞤫 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥒𞥗 𞤁𞤵𞥅𞤶𞤮 𞥒𞥐𞥒𞥑⹁ 𞤃𞤢𞤳𞤪𞤮𞤲 𞤢𞤪𞤭 𞤈𞤵𞤱𞤢𞤲𞤣𞤢. 𞤑𞤮𞤲𞤮 𞤢𞤪𞤣𞤵 𞤥𞤢𞤳𞥆𞤮 𞤶𞤭𞤻𞤭𞤲𞤢𞥄𞤤𞤭 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤭𞤺𞤢𞤤𞤭. 𞤖𞤢𞤴 𞤤𞤭𞥅𞤤𞤭𞤱𞤢𞤤 (𞤪𞤢𞥄𞤴𞤢) 𞤊𞤢𞤪𞤢𞤲𞤧𞤭 𞤲𞤺𞤢𞤤 𞤱𞤫𞥅𞤩𞤭𞤼𞤢𞥄𞤳𞤢 𞤲𞤮 𞤤𞤭𞥅𞤤𞤭𞥅𞤶𞤫 𞤱𞤮𞥅𞤱𞤭𞤪𞤭 𞤱𞤫𞥅𞤩𞤭𞤼𞤭𞤪𞤫𞥅𞤣𞤫 𞤧𞤭 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤶𞤢𞤲𞤢𞤲𞤭𞤪𞤭 𞤲𞤮 𞤶𞤵𞥅𞤪𞤢𞥄𞤣𞤫 𞤑𞤭𞤺𞤢𞤤𞤭.
𞤍𞤵𞥅𞤯𞤵𞤩𞤫 𞤫 𞤈𞤵𞤱𞤢𞤲𞤣𞤢𞥄𞤩𞤫 𞤩𞤫𞤲⹁ 𞤼𞤫𞤲𞤼𞤭𞤲𞤭𞥅 𞤚𞤵𞤼𞤧𞤭𞥅𞤩𞤫 𞤩𞤫𞤲 𞤲𞤮 𞤼𞤭𞤳𞥆𞤢𞤲𞤭 𞤊𞤢𞤪𞤢𞤲𞤧𞤭. 𞤖𞤭𞤩𞤫 𞤼𞤵𞥅𞤥𞤭 𞤊𞤢𞤪𞤢𞤲𞤧𞤭 𞤼𞤢𞤱𞤫𞤺𞤮𞤤 𞤫 𞤲𞤦𞤢𞤪𞤤𞤫 𞤯𞤫𞤲 𞤳𞤢𞤻𞤵𞤲 𞤫 𞤼𞤮𞥅𞤤𞤲𞤵𞤺𞤮𞤤 𞤼𞤢𞤱𞤢𞤲𞤮𞥅𞤩𞤫 𞤫 𞤯𞤫𞤲 𞤲𞤦𞤢𞤪𞤤𞤫⹁ 𞤣𞤮𞤺𞤵𞤩𞤫 𞤬𞤢𞥄𞤦𞤼𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭. 𞤑𞤮 𞤯𞤵𞤥 𞤱𞤢𞤯𞤭 𞤦𞤵𞤴 𞤲𞤮 𞤸𞤢𞤦𞥆𞤮𞤪𞤲𞤮𞥅 𞤃𞤢𞤳𞤪𞤮𞤲 𞤶𞤫𞥅𞤶𞤵𞤺𞤮𞤤 𞤫 𞤴𞤢𞥄𞤬𞤭𞤲𞤢𞤺𞤮𞤤 𞤫 𞤭𞤲𞤣𞤫 𞤊𞤢𞤪𞤢𞤲𞤧𞤭 𞤧𞤢𞤦𞤵 𞤳𞤮 𞤬𞤢𞤪𞤢𞤲𞤧𞤭 𞤸𞤵𞥅𞤱𞤵𞤲𞤮𞥅 𞤳𞤮𞤲 𞤈𞤵𞤱𞤢𞤲𞤣𞤢.
𞤊𞤭𞥅 𞤳𞤢𞤤𞤢 𞤈𞤵𞤱𞤢𞤲𞤣𞤢 𞤳𞤮 𞤤𞤫𞤴𞤣𞤭 𞤬𞤢𞤥𞤯𞤵𞤲𞥋𞤣𞤭 𞤶𞤫𞤴𞤢𞤲𞤮𞥅𞤲𞤣𞤭 𞤫 𞤤𞤫𞤴𞤯𞤫 𞤩𞤵𞤪𞤵𞤯𞤫 𞤱𞤢𞥄𞤧𞤵𞤣𞤫 𞤫 𞤼𞤢𞤥𞤨𞤵𞤣𞤫 𞤀𞤬𞤪𞤭𞤳𞤢𞥄⹁ 𞤳𞤮 𞤳𞤢𞤴𞤪𞤭 𞤱𞤮𞤲𞤵𞤲𞤮𞥅 𞤼𞤢𞤼𞤢𞤩𞤭𞤪𞤭 𞤫 𞤧𞤮𞥅𞤣𞤵𞤺𞤮𞤤 𞤶𞤮𞤺𞤫 𞤱𞤢𞤤𞥆𞤢 𞤢𞥄𞤤𞤢𞥄𞤶𞤭 𞤫 𞤲𞤣𞤫𞤪 𞤀𞤬𞤪𞤭𞤳𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥔. 𞤑𞤮 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤫 𞤯𞤫𞤲 𞤶𞤮𞤺𞤫⹁ 𞤳𞤮 𞤊𞤢𞤪𞤢𞤲𞤧𞤭 𞤭𞤱𞤪𞤢𞤴𞤲𞤮𞥅. 𞤑𞤮 𞤊𞤢𞤪𞤢𞤲𞤧𞤭 𞤱𞤮𞤲𞤵𞤲𞤮𞥅 𞤳𞤢𞤭 𞤱𞤢𞤤𞥆𞤭𞤼𞤢𞥄𞤣𞤫 𞤤𞤢𞥄𞤥𞤵 𞤖𞤢𞤦𞤭𞤴𞤢𞤪𞤢𞤥𞤢𞥄 𞤲𞤺𞤵𞤲 𞤸𞤢𞤩𞤵𞤺𞤮𞤤 𞤚𞤵𞤼𞤧𞤭𞥅𞤩𞤫 𞤩𞤫𞤲.
𞤐𞤣𞤫 𞤩𞤫 𞤧𞤮𞤵𞤲𞤮𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤖𞤵𞤼𞤵𞥅𞤩𞤫 𞤩𞤫𞤲 𞤲𞤮 𞤫𞤩𞥆𞤭 𞤥𞤵𞤤𞤵𞤺𞤮𞤤 𞤚𞤵𞤼𞤧𞤭𞥅𞤩𞤫 𞤩𞤫𞤲⹁ 𞤩𞤫 𞤲𞤶𞤫𞤪𞤼𞤭𞤲𞤢𞥄𞤤𞤭⹁ 𞤩𞤫 𞤸𞤢𞤯𞤢𞥄𞤤𞤭. 𞤖𞤢𞤴 𞤀𞤥𞤫𞤪𞤭𞤳𞤢𞥄 𞤲𞤮 𞤸𞤵𞤥𞤨𞤭𞤼𞤭𞤲𞤮𞥅 𞤬𞤭𞥅 𞤱𞤢𞤪𞤱𞤢𞤪𞤮 𞤲𞤺𞤮 𞤖𞤵𞤼𞤵𞥅𞤩𞤫 𞤩𞤫𞤲 𞤫𞤩𞥆𞤵𞤲𞤮𞥅⹁ 𞤳𞤮𞤲𞤮 𞤩𞤫 𞤸𞤵𞤤𞤭 𞤵𞤳𞥆𞤭𞤼𞤢𞥄𞤣𞤫 𞤧𞤢𞤦𞤵 𞤄𞤭𞤤 𞤑𞤭𞤤𞤭𞤲𞤼𞤮𞤲 𞤲𞤮 𞤸𞤵𞤤𞤵𞤲𞤮𞥅 𞤱𞤮𞤼𞤢 𞤸𞤫𞤩𞤵 𞤳𞤮𞤲𞤵 𞤀𞤥𞤫𞤪𞤭𞤳𞤢𞥄 𞤲𞤺𞤵𞤲 𞤳𞤮 𞤸𞤫𞤩𞤵𞤲𞤮𞥅 𞤲𞤺𞤵 𞤳𞤮𞤲 𞤃𞤵𞤹𞤢𞤣𞤭𞤧𞤮⹁ 𞤅𞤮𞤥𞤢𞤤𞤭𞤴𞤢𞥄. 𞤑𞤢𞤥𞤩𞤫 𞤳𞤢𞤣𞤭 𞤢𞥄𞤲𞤣𞤫 𞤥𞤢𞤩𞥆𞤫 𞤬𞤮𞤨 𞤮𞤲𞤼𞤵𞤥𞤢 𞤳𞤮 𞤲𞤮 𞤩𞤫 𞤴𞤢𞤤𞤼𞤭𞤲𞤭𞤪𞤢 𞤴𞤭𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤲𞤣𞤫𞤪 𞤈𞤵𞤱𞤢𞤲𞤣𞤢. 𞤑𞤮𞤲𞤮 𞤤𞤭𞤣𞥆𞤵 𞤊𞤢𞤪𞤢𞤲𞤧𞤭⹁ 𞤄𞤭𞤤 𞤑𞤤𞤭𞤲𞤼𞤮𞤲 𞤸𞤮𞤤𞥆𞤵𞤲𞤮 𞤲𞤭𞤥𞤧𞤫 𞤦𞤢𞤯𞤼𞤢𞤲𞤫 𞤱𞤢𞤪𞤱𞤢𞤪𞤮 𞤲𞤺𞤮𞤲⹁ 𞤮 𞤽𞤭𞤪𞥆𞤭𞤼𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤀𞤥𞤫𞤪𞤭𞤳𞤢𞥄 𞤲𞤮 𞤱𞤢𞥄𞤱𞤵𞤲𞤮𞥅 𞤱𞤢𞤯𞤵𞤣𞤫 𞤳𞤮 𞤯𞤵𞥅𞤯𞤭 𞤬𞤭𞥅 𞤬𞤢𞥄𞤦𞤢𞤺𞤮𞤤 𞤴𞤭𞤥𞤩𞤫 𞤩𞤫𞤲.
𞤘𞤭𞤤𞤢 𞥒𞥐𞥑𞥐⹁ 𞤸𞤢𞤪𞤭 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤴𞤢𞤸𞤢𞥄𞤤𞤭 𞤈𞤵𞤱𞤢𞤲𞤣𞤢. 𞤘𞤭𞤤𞤢 𞤲𞤦𞤢𞤪𞤤𞤫 𞤯𞤫𞤲 𞤱𞤢𞤯𞤵𞤲𞤮𞥅 𞤫 𞥑𞥙𞥙𞥔⹁ 𞤳𞤮 𞤫 𞥒𞥐𞥑𞥐 𞤲𞤣𞤫 𞤅𞤢𞤪𞤳𞤮𞥅𞥁𞤭 𞤴𞤢𞤸𞤵𞤲𞤮𞥅 𞤼𞤮𞤲⹁ 𞤱𞤮𞤲𞤭 𞤢𞤪𞤢𞤲𞤵𞤲 𞤴𞤮 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭𞤫𞤲 𞤴𞤢𞤸𞤵 𞤈𞤵𞤱𞤢𞤲𞤣𞤢 𞤫 𞤤𞤢𞥄𞤥𞤵 𞤑𞤢𞤺𞤢𞤥𞤫.
𞤘𞤭𞤤𞤢 𞤑𞤢𞤺𞤢𞤥𞤫 𞤶𞤮𞥅𞤯𞤭𞥅 𞤳𞤢 𞤤𞤢𞥄𞤥𞤵⹁ 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤵𞤴𞤼𞤭𞥅 𞤬𞤮𞤼𞤢 𞤸𞤢𞤳𞥆𞤵𞤲𞥋𞤣𞤫 𞤊𞤢𞤪𞤢𞤲𞤧𞤭 𞤫 𞤈𞤵𞤱𞤢𞤲𞤣𞤢. 𞤖𞤢𞤴 𞤯𞤫𞤲𞤺𞤢𞤤 𞤊𞤢𞤪𞤢𞤲𞤧𞤭 𞤢𞤷𞥆𞤭𞤼𞤢𞥄 𞤸𞤵𞥅𞤱𞤼𞤮𞤪𞤮𞥅𞤣𞤫 𞤳𞤢 𞤤𞤢𞥄𞤥𞤵. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥐𞥘⹁ 𞤈𞤵𞤱𞤢𞤲𞤣𞤢 𞤭𞤼𞥆𞤭 𞤸𞤢𞤴 𞤶𞤢𞤲𞤺𞤵𞤺𞤮𞤤 𞤊𞤢𞤪𞤢𞤲𞤧𞤭 𞤳𞤢 𞤣𞤵𞤯𞤫. 𞤑𞤮 𞤫 𞥒𞥐𞥑𞥘 𞤸𞤢𞥄𞤤𞤢 𞤊𞤢𞤪𞤢𞤲𞤧𞤭 𞤳𞤢𞤲 𞤢𞤪𞤼𞤭𞤪𞤢𞥄 𞤫 𞤣𞤵𞤯𞤫 𞤯𞤫𞤲⹁ 𞤳𞤢 𞤱𞤢𞤯𞤢𞥄 𞤱𞤮𞥅𞤼𞤢 𞤫 𞤯𞤫𞤥𞤯𞤫 𞤶𞤢𞤲𞤺𞤫𞤼𞤫𞥅𞤯𞤫 𞤯𞤫𞤲 𞤳𞤮𞤲𞤮 𞤱𞤮𞤲𞤢𞥄 𞤳𞤢 𞤶𞤢𞤲𞤺𞤭𞤪𞤼𞤫𞥅𞤳𞤢 𞤸𞤢𞤲𞤣𞤫 𞤳𞤢𞤣𞤭. 𞤔𞤮𞥅𞤲𞤭 𞤳𞤮 𞤫 𞤉𞤲𞤺𞤫𞤤𞤫⹁ 𞤳𞤢𞤻𞤵𞤲 𞤫 𞤑𞤭𞤲-𞤴𞤢𞤪𞤱𞤢𞤲𞤣𞤢 𞤧𞤵𞤳𞤢𞥄𞤩𞤫 𞤩𞤫𞤲 𞤶𞤢𞤲𞤺𞤭𞤲𞤼𞤫𞥅 𞤫 𞤥𞤵𞤵𞤲. 𞤔𞤮𞥅𞤲𞤭⹁ 𞤳𞤮 𞤳𞤭𞤲-𞤴𞤢𞤪𞤱𞤢𞤲𞤣𞤢 𞤱𞤮𞤲𞤭 𞤸𞤢𞥄𞤤𞤢 𞤲𞤺𞤫𞤲𞤣𞤭𞤴𞤢𞤲𞤳𞤮𞤱𞤢 𞤳𞤢𞤲 𞤈𞤵𞤱𞤢𞤲𞤣𞤢.
𞤂𞤢𞥄𞤥𞤢𞤼𞤫𞥅𞤪𞤭 𞤅𞤢𞤵𞤣𞤭𞥅 𞤲𞤣𞤭𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫 𞤳𞤮 𞤫 𞤐𞤢𞥄𞤧𞤢𞥄𞤲𞤣𞤫 (𞤀𞤤𞤳𞤢𞤥𞤭𞤧𞤢) 𞤻𞤢𞤤𞤲𞤣𞤫 𞥑𞥓  𞤁𞤵𞥅𞤶𞤮 𞤱𞤮𞤲𞤭 𞤶𞤵𞥅𞤤𞤣𞤫 𞤧𞤵𞥅𞤥𞤢𞤴𞤫𞥅 𞤲𞤣𞤫𞤲.
𞤘𞤮𞥅𞤥𞤵 𞤅𞤢𞤵𞤣𞤭𞥅 𞤸𞤭𞤤𞤲𞤭𞥅𞤲𞤺𞤵 𞤯𞤢𞤩𞥆𞤭𞤼𞤵𞤺𞤮𞤤 𞤤𞤫𞤱𞤪𞤵 𞤲𞤣𞤵𞤲 𞤳𞤢 𞤸𞤫𞤲𞤮𞤪𞤣𞤫 𞤚𞤵𞤥𞤢𞤴𞤪𞤭⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤴𞤭𞤢𞥄𞤲𞤮 𞤤𞤫𞤱𞤤𞤫𞤱𞤢𞤤 𞤲𞤺𞤢𞤤 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫 𞤫 𞤥𞤢𞤱𞤦𞤢𞥄𞤪𞤫 (𞤼𞤢𞤤𞤢𞥄𞤼𞤢). 𞤑𞤮 𞤯𞤵𞤥 𞤱𞤮𞤲𞤭 𞤶𞤵𞥅𞤤𞤣𞤢𞥄𞤲𞤣𞤵 𞤬𞤫𞥅𞤪𞤢𞥄𞤤𞤭 𞤸𞤢𞤲𞤣𞤫⹁ 𞤤𞤫𞤱𞤪𞤵 𞤧𞤵𞥅𞤥𞤢𞤴𞤫𞥅 𞤲𞤣𞤵𞤲 𞤳𞤮 𞤦𞤢𞥄𞤤𞤯𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤼𞤭𞤥𞥆𞤭𞤪𞤼𞤢 𞤸𞤭𞤳𞥆𞤢 𞤳𞤢 𞤤𞤫𞤴𞤣𞤭 𞤥𞤢𞤩𞥆𞤫.
𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲⹁ 𞤳𞤮 𞤸𞤫𞥅𞤱𞤭 𞤫 𞤤𞤫𞤴𞤯𞤫 𞤯𞤫𞤲 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭 𞤯𞤮𞤮 𞤳𞤮 𞤅𞤢𞤵𞤣𞤭𞥅 𞤻𞤫𞤥𞤼𞤭𞤲𞤼𞤢⹁ 𞤲𞤮 𞤼𞤢𞤥𞤰𞤭𞤲𞤢𞥄 𞤲𞤣𞤫 𞤯𞤫 𞤶𞤵𞥅𞤤𞤢𞤼𞤢 𞤫 𞤐𞤢𞥄𞤧𞤢𞥄𞤣𞤫. 𞤏𞤵𞤪𞤭𞤲 𞤊𞤢𞤪𞤢𞤲𞤧𞤭 𞤸𞤮𞤤𞥆𞤭𞤼𞤭𞥅𞤲𞤮 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫 𞤱𞤮𞤲𞤣𞤫𞤥𞤢 𞤳𞤢𞤥𞤩𞤫 𞤳𞤢𞤣𞤭 𞤳𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤩𞤫 𞤶𞤵𞥅𞤤𞤢𞤼𞤢𞥄.  
𞤂𞤫𞤴𞤯𞤫 𞤯𞤫𞤲 𞤀𞤬𞤪𞤭𞤳𞤢𞥄 𞤬𞤮𞤨 𞤬𞤵𞤯𞥆𞤮𞤣𞤵𞤲𞤮 𞤫 𞤅𞤢𞤵𞤣𞤭𞥅 𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑𞥓 𞤅𞤫𞥅𞤯𞤼𞤮 𞤧𞤭 𞤱𞤮𞤲𞤢𞥄 𞤅𞤫𞤲𞤫𞤺𞤢𞤤 𞤫 𞤃𞤢𞤪𞤮𞤳. 𞤑𞤮𞥅𞤪𞤳𞤢 𞤳𞤢𞤲 𞤳𞤮 𞤫 𞤲𞤶𞤫𞤧𞤤𞤢𞥄𞤪𞤫 𞤬𞤵𞤯𞥆𞤢𞤲𞤮𞥅 𞤫 𞤫 𞤯𞤫𞤲 𞤤𞤫𞤴𞤯𞤫 𞤯𞤭𞤯𞤭. 𞤑𞤮𞤲𞤮 𞤴𞤮𞤺𞤢 𞤫 𞤤𞤮𞤽𞤮𞤼𞤮𞥅𞤩𞤫 𞤳𞤮𞥅𞤣𞤫 𞤩𞤫𞤲 𞤃𞤢𞤪𞤮𞤳 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤫 𞤴𞤭𞤢𞤲𞤣𞤫 𞤥𞤢𞤩𞥆𞤫⹁ 𞤳𞤮 𞤫 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥓 𞤁𞤵𞥅𞤶𞤮 𞤱𞤮𞤲𞤢𞤼𞤢 𞤺𞤮𞤮 𞤔𞤵𞥅𞤤𞤣𞤢𞥄𞤲𞤣𞤵. 𞤅𞤭 𞤯𞤵𞤥 𞤼𞤢𞤦𞤭𞤼𞤭𞥅 𞤸𞤢𞤪𞤢𞤴 𞤅𞤫𞤲𞤫𞤺𞤢𞤤 𞤫 𞤃𞤢𞤪𞤮𞤳 𞤳𞤮 𞤦𞤢𞥄𞤤𞤯𞤫 𞥒𞥙 𞤸𞤮𞥅𞤪𞤢𞤼𞤢 𞤧𞤭 𞤱𞤮𞤲𞤢𞥄 𞤸𞤢𞤪𞤢 𞤤𞤢𞥄𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤬𞤭𞤩𞤵 𞤱𞤮𞤲𞤣𞤫𞤥𞤢 𞤳𞤮 𞤫 𞤃𞤢𞤱𞤲𞤣𞤫 (𞤶𞤵𞤥𞤢) 𞤩𞤫 𞤶𞤵𞥅𞤤𞤢𞤼𞤢.
𞤂𞤫𞤱𞤪𞤵 𞤅𞤵𞥅𞤥𞤢𞤴𞤫𞥅 𞤲𞤣𞤵𞤲 𞤲𞤮 𞤱𞤢𞥄𞤱𞤭𞥅 𞤼𞤭𞤥𞥆𞤭𞤪𞤣𞤫 𞤦𞤢𞥄𞤤𞤯𞤫 𞤲𞤮𞥅𞤺𞤢𞤴 𞤫 𞤶𞤫𞥅𞤲𞤢𞤴𞤭.
𞤁𞤫𞤦𞥆𞤮 𞤥𞤮 𞤤𞤫𞤴𞤣𞤭 𞤃𞤢𞤤𞤭 𞤲𞤮 𞤧𞤭𞤱𞤼𞤭 𞤲𞤶𞤫𞥅𞤲𞤢𞤴𞤮.
𞤑𞤮 𞤖𞤢𞤤𞤭𞥅𞤥𞤢 𞤅𞤭𞥅𞤧𞤫 𞤱𞤮𞤲𞤭 𞤭𞤲𞤣𞤫 𞤸𞤢𞤳𞥆𞤮 𞤲𞤣𞤫𞤲. 𞤑𞤮 𞤸𞤢𞤲𞤣𞤫 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥔 𞤁𞤵𞥅𞤶𞤮 𞥒𞥐𞥒𞥑 𞤮 𞤶𞤭𞤦𞤭𞤲𞤭 𞤦𞤮𞥅𞤦𞥆𞤮𞥅𞤩𞤫 𞤩𞤫𞤲 𞤫 𞤧𞤢𞤬𞤪𞤮𞤪𞤣𞤫 𞤱𞤮𞤲𞤣𞤫 𞤃𞤢𞤪𞤮𞤳.
𞤑𞤮 𞤬𞤵𞤲𞤫𞥅𞤩𞤫 𞤱𞤮𞤪𞤩𞤫 𞤲𞤢𞤴𞤮 𞤫 𞤪𞤫𞤱𞤩𞤫 𞤲𞤶𞤮𞤱𞤮 𞤸𞤮𞥅 𞤣𞤫𞤦𞥆𞤮 𞤶𞤭𞤦𞤭𞤲𞤭. 𞤖𞤢𞤪𞤭 𞤲𞤮𞤲⹁ 𞤳𞤮 𞤩𞤭𞤯𞤩𞤫 𞤲𞤶𞤫𞥅𞤯𞤭𞤯𞤮 𞤸𞤮 𞤼𞤭𞤶𞥆𞤭𞤲𞤮𞥅.
𞤖𞤢𞤤𞤭𞥅𞤥𞤢 𞤅𞤭𞥅𞤧𞤫 𞤳𞤮 𞤚𞤵𞤥𞥆𞤵𞤳𞤼𞤵 𞤱𞤮𞤲𞤭 𞤭𞤱𞤣𞤭 𞤸𞤢𞤳𞥆𞤮. 𞤖𞤮𞤥𞤮 𞤥𞤢𞤪𞤭 𞤣𞤵𞥅𞤩𞤭 𞥒𞥕 (𞤲𞤮𞥅𞤺𞤢𞤴 𞤫 𞤶𞤮𞤱𞤭). 𞤑𞤮 𞤻𞤢𞤤𞤲𞤣𞤫 𞥓𞥐 𞤐𞤦𞤮𞥅𞤴𞤮 𞤶𞤢𞥄𞤺𞤮𞤪𞤢𞤤 𞤃𞤢𞤤𞤭 𞤲𞤺𞤢𞤤 𞤲𞤢𞤩𞤭 𞤥𞤵 𞤃𞤢𞤪𞤮𞤳 𞤬𞤭𞥅 𞤴𞤮 𞤸𞤮 𞤼𞤮𞤨𞥆𞤭𞤼𞤫 𞤲𞤮 𞤸𞤢𞥄𞤲𞤭𞤪𞤭 𞤲𞤮𞤲. 𞤑𞤮 𞤷𞤫𞥅𞤳𞤮𞤤 𞤧𞤫𞥅𞤧𞤢𞤪 𞤦𞤮𞥅𞤦𞤮𞥅𞤩𞤫 𞤩𞤫𞤲 𞤴𞤢𞤤𞤼𞤭𞤲𞤭𞤪𞤢𞥄. 𞤑𞤮 𞤯𞤵𞤥 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤳𞤢 𞤕𞤫𞤤𞥆𞤢𞤤 𞤸𞤮𞤤𞥆𞤭.
𞤔𞤭𞤦𞤭𞤲𞤺𞤮𞤤 𞤬𞤵𞤲𞤫𞥅𞤩𞤫 𞤲𞤶𞤫𞥅𞤲𞤢𞤴𞤮⹁ 𞤳𞤮 𞤸𞤵𞥅𞤲𞤣𞤫 𞤧𞤢𞤯𞤵𞤲𞥋𞤣𞤫. 𞤑𞤮 𞤩𞤵𞤪𞤭 𞤫 𞤸𞤫𞥅𞤱𞤵𞤣𞤫⹁ 𞤧𞤭 𞤣𞤫𞤦𞥆𞤮 𞤧𞤢𞥄𞤱𞤭𞥅 𞤦𞤮𞥅𞤦𞤮𞥅𞤩𞤫 𞤯𞤵𞥅𞤯𞤵𞤩𞤫⹁ 𞤴𞤮𞤺𞤢 𞤫 𞤧𞤢𞥄𞤱𞤢𞥄𞤲𞤮𞥅𞤶𞤭 𞤯𞤭𞤲 𞤥𞤢𞤱𞤲𞤢𞤼𞤢𞥄 𞤸𞤢𞥄 𞤸𞤫𞤱𞤼𞤢 𞤶𞤭𞤦𞤭𞤲𞤫𞥅𞤣𞤫. 𞤑𞤮 𞤯𞤵𞤥 𞤱𞤢𞤯𞤭⹁ 𞤲𞤣𞤫 𞤂𞤢𞥄𞤥𞤵 𞤃𞤢𞤤𞤭 𞤲𞤺𞤵𞤲 𞤸𞤵𞤥𞤨𞤭𞤼𞤭𞤲𞤮𞥅 𞤱𞤮𞤲𞤣𞤫𞤥𞤢 𞤖𞤢𞤤𞤭𞥅𞤥𞤢 𞤲𞤮 𞤧𞤢𞥄𞤱𞤭 𞤬𞤵𞤲𞤫𞥅𞤩𞤫 𞤯𞤵𞥅𞤯𞤵𞤩𞤫⹁ 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤳𞤢 𞤷𞤫𞤤𞥆𞤢𞤤 𞤬𞤭𞤩𞤭 𞤱𞤢𞤤𞥆𞤭𞤼𞤢𞤺𞤮𞤤 𞤥𞤮. 𞤏𞤵𞤪𞤭𞤲 𞤸𞤢𞤪𞤭 𞤮𞤲𞤼𞤵𞤥𞤢 𞤫𞤩𞤫 𞤧𞤭𞤳𞥆𞤢 𞤳𞤮 𞤬𞤵𞤲𞤫𞥅𞤩𞤫 𞤲𞤶𞤫𞥅𞤯𞤭𞤯𞤮 𞤸𞤮 𞤧𞤢𞥄𞤱𞤭. 𞤖𞤢𞤴 𞤧𞤢𞤬𞤪𞤮𞥅𞤩𞤫 𞤃𞤢𞤪𞤮𞤳 𞤩𞤫𞤲 𞤲𞤮 𞤥𞤭𞥅𞤶𞤭𞤲𞤮𞥅 𞤳𞤮 𞤩𞤭𞤯𞤩𞤫 𞤲𞤶𞤫𞥅𞤯𞤭𞤯𞤮 𞤮 𞤧𞤢𞥄𞤱𞤭. 𞤇𞤫 𞤢𞤲𞤣𞤵𞤣𞤫 𞤳𞤮 𞤲𞤶𞤫𞥅𞤲𞤢𞤴𞤮 𞤱𞤮𞥅⹁ 𞤲𞤣𞤫 𞤩𞤫 𞤧𞤫𞥅𞤳𞤵𞤲𞤮 𞤪𞤫𞥅𞤣𞤵 𞤸𞤢𞤳𞥆𞤮 𞤲𞤣𞤵𞤲 𞤩𞤫 𞤴𞤢𞤤𞤼𞤭𞤲𞤭 𞤩𞤫.
𞤊𞤢𞤲𞤼𞤢 𞤅𞤭𞤦𞤭⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤷𞤫𞤤𞥆𞤢𞤤 𞤃𞤢𞤤𞤭⹁ 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤖𞤢𞤤𞤭𞥅𞤥𞤢 𞤅𞤭𞥅𞤧𞤫 𞤫 𞤬𞤵𞤲𞤫𞥅𞤩𞤫 𞤥𞤵𞤵𞤲 𞤩𞤫𞤲 𞤲𞤮 𞤫 𞤶𞤢𞤥. 𞤇𞤫 𞤼𞤭𞤶𞥆𞤢𞥄𞤳𞤢 𞤪𞤵𞤼𞥆𞤢𞤺𞤮𞤤 𞤃𞤢𞤤𞤭 𞤧𞤭 𞤱𞤮𞤲𞤢𞥄 𞤩𞤢𞥄𞤱𞤮 𞤶𞤮𞤲𞤼𞤫 𞤦𞤵𞤴 𞤬𞤫𞤰𞥆𞤵𞤣𞤫.
𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵⹁ 𞤸𞤮𞥅𞤪𞤫𞥅𞤶𞤮 𞤐𞤭𞥅𞤶𞤫𞤪 𞤢𞤷𞥆𞤵𞤼𞤵𞤯𞤮 𞤮𞤲⹁ 𞤼𞤢𞤳𞥆𞤢𞤲𞤢𞥄𞤳𞤭 𞤀𞤤𞤬𞤢𞥄 𞤑𞤮𞤲𞤣𞤫.
𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤸𞤮𞥅𞤪𞤫 𞤳𞤭𞤦𞤭𞤪𞤺𞤢𞤤 𞤐𞤭𞥅𞤶𞤫𞤪 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥒𞥓 𞤅𞤫𞥅𞤯𞤼𞤮⹁ 𞤮 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢 𞤮 𞤸𞤵𞤼𞤭𞤳𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤮𞤲⹁ 𞤧𞤢𞤦𞤵 𞤤𞤵𞤲𞤣𞤢𞤺𞤮𞤤 𞤬𞤮𞤣𞤮𞥅𞤪𞤫 𞤫 𞤷𞤢𞤼𞤢𞤺𞤮𞤤 𞤫 𞤤𞤢𞥄𞤥𞤵 𞤫 𞤸𞤮𞥅𞤪𞤫 𞤢𞤻𞤭 𞤴𞤭𞤥𞤩𞤫 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲.
𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵 𞤱𞤭𞤭 : “𞤃𞤭 𞤽𞤢𞤤𞤯𞤭𞥅⹁ 𞤱𞤢𞤲𞤮 𞤺𞤮𞤪𞤫𞥅𞤩𞤫 𞤢𞤥𞤫𞤲⹁ 𞤩𞤫 𞤥𞤫𞤲 𞤸𞤢𞤩𞤭𞤣𞤭 𞤬𞤭𞥅 𞤣𞤫𞤥𞤮𞤳𞤢𞤪𞤢𞥄𞤳𞤵 𞤽𞤢𞤤𞤯𞤭𞤪𞤭. 𞤅𞤢𞤦𞤮 𞤳𞤮 𞤥𞤫𞤲 𞤱𞤢𞤯𞤭 𞤳𞤮𞤲 𞤬𞤮𞤨 𞤬𞤭𞥅 𞤲𞤢𞥄𞤣𞤵𞤺𞤮𞤤 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤳𞤢𞤻𞤵𞤲 𞤫 𞤤𞤢𞥄𞤥𞤵 𞤧𞤢𞤪𞤭𞤴𞤢 𞤲𞤣𞤫𞤪 𞤀𞤬𞤪𞤭𞤳𞤢𞥄⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮 𞤸𞤢𞥄𞤲𞤵𞤲𞤮 𞤶𞤮𞤲𞥆𞤵𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲⹁ 𞤮 𞤴𞤢𞤤𞤼𞤭𞤣𞤢 𞤫 𞤼𞤫𞤣𞥆𞤵𞤲𞥋𞤺𞤢𞤤. 𞤑𞤮𞤲𞤮 𞤮 𞤴𞤫𞤶𞥆𞤭𞤼𞤭𞥅 𞤬𞤮𞥅𞤣𞤮𞥅𞤶𞤫 𞤥𞤢𞤳𞥆𞤮 𞤯𞤫𞤲 𞤬𞤮𞤨 𞤯𞤫 𞤮 𞤬𞤮𞤣𞤵𞤲𞤮𞥅 𞤬𞤫𞤱𞤲𞤣𞤮 𞤮 𞤱𞤮𞤲𞤵𞤲𞤮𞥅 𞤧𞤵𞤳𞤢. 𞤍𞤵𞤥 𞤲𞤮 𞤦𞤮𞤲𞤢𞤲𞤭 𞤥𞤮⹁ 𞤦𞤮𞤲𞤢𞤲𞤭 𞤘𞤭𞤲𞤫⹁ 𞤦𞤮𞤲𞤢𞤲𞤭 𞤳𞤢𞤣𞤭 𞤻𞤭𞥅𞤩𞤲𞤵𞤺𞤮𞤤 𞤣𞤫𞤥𞤮𞤳𞤢𞤪𞤢𞥄𞤳𞤵 𞤲𞤺𞤵𞤲 𞤲𞤣𞤫𞤪 𞤀𞤬𞤪𞤭𞤳𞤢𞥄.
𞤳𞤮 𞤫 𞤅𞤭𞥅𞤤𞤮 𞥒𞥐𞥑𞥙⹁ 𞤥𞤫𞤲 𞤱𞤢𞤴𞤪𞤭 𞤴𞤫𞤱𞤼𞤵𞤣𞤫. 𞤌𞤲𞤼𞤵𞤥𞤢 𞤥𞤭 𞤲𞤮𞤣𞥆𞤵𞤲𞤮 𞤥𞤮⹁ 𞤥𞤭 𞤱𞤭𞤭 𞤥𞤮 𞤴𞤮 𞤮 𞤸𞤫𞤯𞤭𞤼𞤮 𞤴𞤭𞤥𞤩𞤫 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲⹁ 𞤴𞤮 𞤮 𞤴𞤫𞤯𞤵 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲 𞤥𞤮𞤰𞥆𞤫𞤪𞤫⹁ 𞤮 𞤱𞤮𞤲𞤢 𞤻𞤫𞤥𞤼𞤭𞤲𞤼𞤫𞥅𞤯𞤮 𞤫 𞤲𞤶𞤮𞤪𞤲𞤣𞤭 𞤀𞤬𞤪𞤭𞤳𞤢𞥄 𞤲𞤣𞤭𞤲. 𞤑𞤮𞤲𞤮 𞤲𞤮 𞤮 𞤶𞤢𞥄𞤦𞤮𞤪𞤭 𞤲𞤮𞤲 𞤽𞤢𞤤𞤯𞤭𞤲𞤭 𞤤𞤢𞤲. 𞤌 𞤼𞤭𞤳𞥆𞤭 𞤬𞤮𞤼𞤢⹁ 𞤮 𞤱𞤭𞤭 𞤳𞤢𞤲𞤳𞤮 𞤮𞤥𞤮 𞤬𞤢𞥄𞤥𞤮𞤼𞤭𞤪𞤭 𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤫𞤩𞤫 𞤲𞤮 𞤱𞤮𞤲𞤢𞤲𞤭 𞤥𞤮. 𞤌 𞤱𞤭𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢: “𞤇𞤫𞥅 𞤧𞤵𞤳𞤢𞥄𞤩𞤫 𞤱𞤮𞤲𞤵𞤩𞤫 𞤴𞤢𞤤𞤼𞤵𞤣𞤫 𞤳𞤢 𞤤𞤢𞥄𞤱𞤭⹁ 𞤳𞤮 𞤱𞤫𞤥𞤦𞤭𞥅𞤩𞤫⹁ 𞤸𞤢𞥄𞤪𞤵𞤩𞤫 𞤻𞤮𞥅𞤺𞤫⹁ 𞤩𞤫 𞤣𞤢𞤱𞤪𞤮𞥅𞤩𞤫 𞤦𞤮𞤲𞤩𞤫 𞤩𞤫𞤲 𞤱𞤮𞤲𞤭 𞤫 𞤯𞤢𞥄𞤴𞤲𞤵𞤣𞤫.”
𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵 𞤳𞤢𞤻𞤵𞤲 𞤱𞤢𞤪𞤶𞤮𞤪𞤢𞥄𞤥𞤢 𞤐𞤦𞤢𞤪𞤶𞤢𞥄𞤪𞤭 𞤋𞤦𞤪𞤢𞥄𞤸𞤭𞥅𞤥𞤢 𞤬𞤭𞥅 𞤑𞤮𞥅𞤸𞤢𞥄𞤳𞤵 𞤲𞤣𞤭 𞤁𞤵𞤦𞤵𞤲𞤫 𞤔𞤮𞤱𞤭 𞤣𞤮𞤤𞤢 ($𞥕 𞤥𞤭𞤤𞤭𞤴𞤮𞤲) 𞤧𞤢𞤦𞤵 𞤻𞤭𞥅𞤩𞤲𞤵𞤺𞤮𞤤 𞤁𞤮𞤧𞤼𞤫𞤪𞤫 𞤐𞤭𞥅𞤶𞤫𞤪 𞤲𞤣𞤫𞤲⹁ 𞤫 𞤶𞤮𞤺𞤲𞤭𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤲𞤣𞤫 𞤸𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵𞤲 𞤼𞤭𞤥𞥆𞤵𞤲𞤮𞥅. 𞤌 𞤱𞤢𞤪𞤶𞤮𞤪𞤢𞥄 𞤳𞤢𞤣𞤭 𞤧𞤢𞤦𞤵 𞤼𞤭𞥅𞤯𞤲𞤢𞥄𞤪𞤫 𞤥𞤢𞤳𞥆𞤮 𞤫 𞤩𞤢𞤲𞤼𞤵𞤺𞤮𞤤 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲.
𞤊𞤫𞤱𞤲𞤣𞤮 𞤮 𞤢𞤪𞤢𞤴𞤲𞤮𞥅 𞤳𞤢 𞤤𞤢𞥄𞤥𞤵⹁ 𞤸𞤢𞤪𞤭 𞤐𞤭𞥅𞤶𞤫𞤪 𞤳𞤮 𞤫𞤥𞤦𞤫𞤪𞤫 𞤣𞤵𞤶𞤵𞤲𞤫 𞤶𞤫𞥅𞤲𞤢𞤴 𞤣𞤮𞤤𞤢 ($𞥙 𞤥𞤭𞤤𞤭𞤴𞤢𞤪) 𞤥𞤮𞤰𞥆𞤭𞤲𞤢𞤴𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫. 𞤑𞤮𞤲𞤮 𞤬𞤫𞤱𞤲𞤣𞤵 𞤮 𞤭𞤱𞤢𞤼𞤢 𞤳𞤢 𞤤𞤢𞥄𞤥𞤵⹁ 𞤸𞤢𞤪𞤭 𞤲𞤺𞤢𞤤𞤵 𞤐𞤭𞥅𞤶𞤫𞤪 𞤸𞤫𞤱𞤼𞤭𞥅 𞤣𞤵𞤶𞤵𞤲𞤫 𞤧𞤢𞤨𞥆𞤮-𞤫-𞤼𞤢𞤼𞤭 𞤣𞤮𞤤𞤢 𞤫 𞤲𞤣𞤫𞤪 𞤸𞤭𞤼𞤢𞥄𞤲𞤣𞤫. 𞤌 𞤧𞤫𞥅𞤳𞤭 𞤤𞤢𞥄𞤱𞤭 𞤯𞤵𞥅𞤯𞤵𞤯𞤭⹁ 𞤥𞤢𞥄𞤴𞤫𞥅𞤤𞤫 𞤬𞤢𞤴𞤩𞤫 𞤫 𞤩𞤫𞤴𞤩𞤫 𞤯𞤵𞤴𞤼𞤭𞥅⹁ 𞤦𞤢𞥄𞤧𞤢𞤤 𞤲𞤺𞤢𞤤 𞤯𞤵𞤴𞤼𞤭𞥅 𞤳𞤢𞤣𞤭 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲.
 
𞤐𞤣𞤭𞥅 𞤐𞤦𞤢𞤪𞤶𞤢𞥄𞤪𞤭 𞤋𞤦𞤪𞤢𞥄𞤸𞤭𞤥𞤢 𞤊𞤭𞥅 𞤑𞤮𞥅𞤸𞤢𞥄𞤳𞤵⹁ 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥗 𞤲𞤣𞤭 𞤧𞤭𞤲𞤷𞤢𞥄. 𞤐𞤣𞤭𞥅 𞤲𞤮 𞤸𞤫𞥅𞤪𞤼𞤭𞤲𞤢𞤲𞤢𞥄 𞤤𞤢𞥄𞤥𞤩𞤫 𞤸𞤫𞤲𞤣𞤮𞤪𞤩𞤫 𞤤𞤢𞥄𞤥𞤵 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤩𞤫 𞤶𞤢𞤩𞤭 𞤳𞤢𞤣𞤭 𞤭𞤱𞤵𞤣𞤫 𞤲𞤣𞤫 𞤸𞤢𞤨𞥆𞤵 𞤥𞤢𞤩𞥆𞤫 𞤲𞤺𞤵𞤲 𞤼𞤭𞤥𞥆𞤵𞤲𞤮𞥅⹁ 𞤩𞤫 𞤩𞤫𞤴𞤣𞤭 𞤳𞤢𞤣𞤭 𞤥𞤮𞤰𞥆𞤭𞤲𞤣𞤫 𞤲𞤮 𞤤𞤢𞥄𞤥𞤮𞤪𞤢𞥄 𞤲𞤮𞤲⹁ 𞤫 𞤲𞤮 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤭𞤪𞤭 𞤫 𞤲𞤮 𞤩𞤫 𞤱𞤵𞥅𞤪𞤭𞤪𞤭.
𞤑𞤮 𞤉𞤤𞤫𞤲 𞤔𞤮𞤸𞤲𞤧𞤮𞤲⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤸𞤮𞥅𞤪𞤫𞥅𞤶𞤮 𞤂𞤢𞤦𞤭𞤪𞤭𞤴𞤢𞥄 𞤧𞤢𞤳𞥆𞤭𞤼𞤭𞤲𞤮𞥅 𞤶𞤮𞤺𞤲𞤫𞥅𞤣𞤫 𞤲𞤣𞤭𞥅 𞤲𞤦𞤢𞤪𞤶𞤢𞥄𞤪𞤭. 𞤯𞤵𞤥 𞤳𞤮 𞤫 𞥒𞥐𞥑𞥗 𞤱𞤢𞤯𞤭. 𞤘𞤭𞤤𞤢 𞤮𞤲𞤼𞤵𞤥𞤢⹁ 𞤸𞤢𞤪𞤭 𞤸𞤫𞤩𞤢𞥄𞤳𞤭 𞤼𞤭𞤥𞥆𞤭𞤲𞤯𞤮 𞤧𞤢𞤪𞤼𞤭𞥅𞤶𞤭 𞤲𞤣𞤭𞥅 𞤲𞤦𞤢𞤪𞤶𞤢𞥄𞤪𞤭 𞤸𞤢𞥄 𞤲𞤣𞤫 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵 𞤸𞤫𞤲𞤣𞤭𞤲𞤮𞥅 𞤲𞤣𞤭.
𞤑𞤢𞤲𞤳𞤮 𞤳𞤢𞤣𞤭⹁ 𞤮𞤥𞤮 𞤱𞤢𞥄𞤱𞤵𞤲𞤮𞥅 𞤷𞤢𞤼𞤮𞤪𞤣𞤫 𞤳𞤢 𞤤𞤢𞥄𞤥𞤵 𞤱𞤢𞤲𞤮 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤀𞤤𞤢𞤧𞤢𞤲 𞤏𞤢𞤼𞤢𞤪𞤢 𞤫 𞤋𞤣𞤪𞤭𞤧 𞤁𞤫𞤦𞤭 𞤱𞤢𞤯𞤭𞤪𞤲𞤮𞥅 𞤲𞤮𞤲. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤮 𞤥𞤢𞤪𞤭⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤤𞤫 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤷𞤢𞤨𞥆𞤢𞤯𞤫 𞤶𞤫𞥅𞤼𞥆𞤢𞤼𞤭 𞤫 𞤼𞤢𞤼𞤭.
𞤊𞤭𞥅 𞤳𞤢𞤤𞤢 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵 𞤲𞤮 𞤱𞤢𞥄𞤱𞤵𞤲𞤮 𞤷𞤢𞤼𞤢𞥄𞤣𞤫⹁ 𞤮 𞤱𞤭𞤭 𞤮 𞤤𞤵𞤲𞤣𞤮𞤼𞤢𞥄𞤳𞤮 𞤬𞤮𞤣𞤮𞥅𞤪𞤫 𞤥𞤢𞤳𞥆𞤮⹁ 𞤳𞤢𞤻𞤵𞤲 𞤫 𞤱𞤮𞤲𞤣𞤮𞥅𞤪𞤫 𞤲𞤣𞤫 𞤮 𞤰𞤫𞤼𞥆𞤭 𞤴𞤫𞥅𞤧𞤮 𞤪𞤫𞤲𞤣𞤮 𞤥𞤢𞤳𞥆𞤮 𞤲𞤺𞤮𞤲 𞤫 𞤴𞤫𞥅𞤧𞤮 𞤀𞤤𞤤𞤢. 𞤌 𞤱𞤭𞤵𞤲𞤮:
“𞤃𞤭𞤯𞤮 𞤼𞤫𞤣𞥆𞤭𞤲𞤭 𞤣𞤮𞤧𞤼𞤫𞤪𞤫 𞤲𞤣𞤫𞤲. 𞤃𞤭𞤯𞤮 𞤼𞤫𞤣𞥆𞤭𞤲𞤭 𞤬𞤮𞤣𞤮𞥅𞤪𞤫 𞤲𞤣𞤫 𞤥𞤭 𞤬𞤮𞤣𞤵𞤲𞤮𞥅 𞤲𞤣𞤫𞤲 𞤩𞤭𞤯𞤩𞤫 𞤐𞤭𞥅𞤶𞤫𞤪 𞤼𞤫𞤣𞥆𞤭𞤲𞤭𞤪𞤩𞤫 𞤤𞤢𞤲 𞤢𞤪𞤣𞤢𞤺𞤮𞤤 𞤫 𞤸𞤢𞤨𞥆𞤵𞥅𞤶𞤭 𞤯𞤭𞤯𞤭. 𞤐𞤣𞤫𞥅 𞤬𞤫𞥅𞤪𞤫 𞤲𞤮 𞤴𞤢𞤸𞤣𞤭 𞤫 𞤳𞤮 𞤥𞤭 𞤺𞤮𞤥𞤯𞤭𞤲𞤭 𞤳𞤮𞤲⹁ 𞤸𞤭𞤲𞥋𞤣𞤫 𞤴𞤢𞤸𞤣𞤭 𞤳𞤢𞤣𞤭 𞤫 𞤴𞤭𞤢𞤲𞤣𞤫 𞤢𞤲 𞤬𞤭𞥅 𞤲𞤮 𞤁𞤫𞤥𞤮𞤳𞤢𞤪𞤢𞥄𞤳𞤵 𞤸𞤢𞥄𞤲𞤭 𞤻𞤭𞥅𞤩𞤭𞤪𞤲𞤣𞤫 𞤐𞤭𞥅𞤶𞤫𞤪𞥋”
 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤘𞤭𞤥𞤯𞤭 𞤆𞤵𞤤𞤢𞤪 𞤲𞤢𞤶𞤫𞤪𞤭𞤴𞤢𞥄
”𞤆𞤮𞤱𞤫𞤼𞤧 𞤋𞤲 𞤐𞤢𞤶𞤫𞤪𞤭𞤴𞤢𞥄“ 𞤆𞤋𞤐⹁ 
𞤃𞤮𞤶𞤮𞤦𞤫𞤪𞤫 𞤺𞤭𞤥𞤯𞤮𞥅𞤩𞤫 𞤐𞤢𞤶𞤫𞤪𞤭𞤴𞤢𞥄 𞤩𞤫𞤲⹁ 𞤲𞤮 𞤲𞤮𞤣𞥆𞤭𞤼𞤭 𞤧𞤢𞤳𞤭𞤪𞤢𞥄𞤩𞤫 𞤪𞤫𞤱𞤩𞤫 𞤫 𞤱𞤮𞤪𞤩𞤫 𞤼𞤢𞤱𞤫𞤺𞤮𞤤 𞤫 𞤬𞤮𞥅𞤤𞤮𞤲’𞤣𞤭𞤪𞤮 «𞤘𞤭𞤥𞤯𞤭 𞤫 𞤊𞤵𞤤𞤬𞤵𞤤𞤣𞤫»
𞤅𞤭𞤲𞤷𞤵𞤩𞤫 𞤲𞤺𞤢𞤤 𞤩𞤫𞤲:
𞤑𞤮 𞤳𞤢 𞤣𞤫𞤲𞤼𞤢𞤤 𞤯𞤭𞤯𞤢𞤩𞤢𞤤 𞤲𞤺𞤢𞤤 𞤥𞤮𞤶𞤮𞤦𞤫𞤪𞤫 𞤺𞤭𞤥𞤯𞤮𞥅𞤩𞤫 𞤩𞤫𞤲 𞤲𞤢𞤶𞤫𞤪𞤭𞤴𞤢𞥄 𞤱𞤢𞤯𞤵𞤲𞤮𞥅 𞤂𞤢𞤺𞤮𞥅𞤧𞤭 𞤺𞤭𞤤𞤢 𞥑𞥕 𞤸𞤢𞥄 𞥑𞥖 𞤅𞤭𞥅𞤤𞤮 𞥒𞥐𞥒𞥑⹁ 𞤩𞤫 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫𞤥𞤢 𞤬𞤭𞥅 𞤱𞤵𞥅𞤪𞤲𞤵𞤼𞤵𞤺𞤮𞤤 𞤸𞤢𞥄𞤤𞤢𞥄𞤶𞤭 𞤯𞤭𞤲 𞤫 𞤺𞤭𞤥𞤯𞤭 𞤥𞤫𞤫𞤲⹁ 𞤩𞤫 𞤱𞤢𞤯𞤢𞤴 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤢𞤪𞤢𞤲𞤢𞤤 𞤬𞤭𞥅 𞤺𞤭𞤥𞤯𞤭. 
𞤍𞤵𞤲 𞤯𞤮𞤮 𞤲𞤮 𞤼𞤢𞤱𞤢𞥄 𞤫 𞤣𞤢𞤱𞤪𞤮 𞤬𞤭𞥅 𞤸𞤭𞤱𞤵𞤺𞤮𞤤 𞤳𞤢𞤻𞤵𞤲 𞤫 𞤧𞤢𞥄𞤳𞤭𞤼𞤵𞤺𞤮𞤤 𞤯𞤫𞤲𞤺𞤢𞤤 𞤫 𞤨𞤭𞤲𞤫 𞤬𞤵𞤤𞤩𞤫 𞤩𞤫𞤲.
𞤑𞤮 𞤢𞤣𞥆𞤭 𞤲𞤺𞤮𞥅 𞤥𞤭𞥅𞤶𞤮⹁ 𞤳𞤮 𞤩𞤢𞥄𞤱𞤮 𞤲𞤣𞤫 𞤀𞤥𞤢𞤪𞤧𞤭𞥅 𞤀𞤼𞥆𞤢𞤥𞤢𞥄⹁ 𞤴𞤭𞤥𞤮𞥅𞤱𞤮 𞤫 𞤸𞤢𞥄𞤤𞤢 𞤋𞤦𞤮𞥅 𞤳𞤢𞤲⹁ 𞤱𞤫𞥅𞤩𞤭𞤼𞤢𞥄 𞤳𞤢 𞤰𞤫𞥅𞤱𞤤𞤭 𞤫 𞤲𞤣𞤫𞤪 𞤤𞤫𞤴𞤣𞤭 𞤲𞤣𞤭𞤲 𞤬𞤭𞥅 𞤳𞤮 𞤴𞤮𞤱𞤭𞤼𞤭𞥅 𞤫 𞤸𞤢𞥄𞤤𞤢𞥄𞤶𞤭 𞤥𞤫𞤫𞤲 𞤯𞤭𞤲 𞤢𞤬𞤪𞤭𞤳𞤢𞥄.
𞤑𞤮 𞤯𞤵𞤲 𞤱𞤢𞤯𞤭⹁𞤥𞤫𞤲𞤫𞤲 𞤳𞤢𞤣𞤭 𞤥𞤫𞤲 𞤴𞤫𞤤𞤭𞥅 𞤯𞤮𞤱𞤼𞤵𞤺𞤮𞤤 𞤲𞤣𞤫𞤲 𞤫𞤩𞥆𞤮𞥅𞤪𞤫 𞤬𞤭𞥅 𞤲𞤮 𞤱𞤢𞥄𞤱𞤭𞤪𞤫𞤲 𞤱𞤵𞤪𞤲𞤵𞤼𞤵𞤣𞤫 𞤳𞤮 𞤥𞤫𞤫𞤲 𞤳𞤮𞤲.
𞤅𞤢𞤪𞤼𞤭𞥅𞤶𞤭 𞤯𞤭𞤲:
𞥑- 𞤑𞤢𞤤𞤢 𞤬𞤢𞥄𞤤𞤢𞥄𞤯𞤮 𞤼𞤢𞤱𞤫𞥅𞤣𞤫 𞤫 𞤲𞤺𞤢𞤤 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤲𞤮 𞤸𞤢𞥄𞤲𞤭 𞤱𞤮𞤲𞤵𞤣𞤫 𞤨𞤵𞤤𞥆𞤮 𞤥𞤮 𞤐𞤢𞤶𞤫𞤪𞤭𞤴𞤢𞥄.
𞥒- 𞤘𞤭𞤥𞤯𞤭 𞤯𞤭𞤲 𞤸𞤫𞥅𞤪𞤼𞤭𞤲𞤢𞤲𞤢𞥄𞤳𞤢 𞤼𞤮𞤩𞥆𞤫𞤪𞤫. 𞤃𞤮 𞤳𞤢𞤤𞤢 𞤲𞤮 𞤱𞤢𞥄𞤱𞤭 𞤱𞤭𞤲𞤣𞤵𞤣𞤫 𞤺𞤭𞤥𞤯𞤮𞤤 𞤸𞤮𞥅𞤪𞤫 𞤼𞤮𞤩𞥆𞤫𞤪𞤫 𞤲𞤣𞤫 𞤮 𞤴𞤭𞤯𞤭.
𞥓- 𞤒𞤮 𞤼𞤢𞤱𞤵 𞤺𞤭𞤥𞤯𞤮𞤤 𞤲𞤺𞤮𞤤 𞤲𞤮 𞤱𞤭𞤲𞤣𞤭𞤪𞤢𞥄 𞤢𞤤𞤳𞤵𞤤𞤫 𞤤𞤢𞤼𞤫𞤲 𞤳𞤢𞥄𞤬𞤭𞤲𞤢𞥄𞤯𞤫 𞤯𞤫𞤲 .
𞥔- 𞤏𞤢𞤤𞥆𞤢 𞤒𞤮 𞤼𞤢𞤱𞤵 𞤺𞤭𞤥𞤯𞤮𞤤 𞤲𞤺𞤮𞤤 𞤲𞤮 𞤱𞤭𞤲𞤣𞤭𞤪𞤢𞥄 𞤦𞤭𞤲𞤣𞤮𞤤 𞤀𞤁𞤂𞤀𞤃 𞤆𞤵𞤤𞤢𞤪 𞤲𞤺𞤮𞤤.
𞥕- 𞤑𞤢𞤤𞤢 𞤴𞤭𞤯𞤵𞤯𞤫 𞤼𞤢𞤱𞤫𞥅𞤣𞤫⹁ 𞤱𞤮𞤲𞤼𞤢 𞤢𞤣𞥆𞤵 𞤳𞤮 𞤩𞤵𞤪𞤭 𞤺𞤭𞤥𞤯𞤭 𞤯𞤭𞤯𞤭 𞤬𞤭𞥅 𞤸𞤮𞥅𞤪𞤫 𞤥𞤵𞤵𞤲.
𞥖- 𞤊𞤮𞥅𞤤𞤮𞤲’𞤣𞤭𞤪𞤢𞤤 𞤲𞤺𞤢𞤤 𞤳𞤮 𞤺𞤭𞤤𞤢 𞥐𞥑 𞤅𞤫𞥅𞤯𞤼𞤮 𞤸𞤢𞥄 𞥓𞥐 𞤅𞤫𞥅𞤯𞤼𞤮 𞥒𞥐𞥒𞥑. 𞤃𞤮 𞤢𞤣𞥆𞤢𞤴 𞤺𞤭𞤲𞤯𞤮𞤤⹁ 𞤴𞤮 𞤼𞤢𞤱𞤵 𞤸𞤢𞤪𞤢 𞤳𞤮 𞤳𞤢𞤻𞤵𞤲 𞤼𞤭𞤺𞤭 𞤱𞤢𞤤𞥆𞤭𞤬𞤭𞥅 𞤲𞤺𞤮𞤤 𞤸𞤢𞤪𞤢 𞤱𞤮𞤲𞤢𞥄 𞤰𞤫𞤼𞥆𞤢𞥄𞤲𞤺𞤮𞤤 𞤲𞤮𞤳𞥆𞤵 𞤺𞤮𞥅.
𞥗- 𞤑𞤢𞤤𞤢 𞤱𞤭𞤲𞤣𞤵𞤯𞤮 𞤴𞤮 𞤲𞤫𞤤𞤣𞤵 𞤲𞤺𞤮𞤤 𞤫 𞤲𞤺𞤵𞤵 𞤲𞤭𞤤𞤼𞤭𞤧𞤵 𞤱𞤢𞤤𞥆𞤢 𞤭𞥅𞤥𞤫𞤤 𞤯𞤮𞤮: topfulfulde@gmail.com
𞤐𞤦𞤵𞥅𞤻𞤢 𞤑𞤢𞤲:
𞥑- 𞤚𞤢𞤼𞤮𞥅𞤩𞤫 𞤢𞤪𞤢𞤥𞤩𞤫 𞤩𞤫𞤲 𞤫 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤲’𞤺𞤢𞤤 𞤸𞤫𞤩𞤢𞤴 𞥕𞥐.𞥐𞥐𞥐 𞤐𞤢𞤴𞤪𞤢 𞤬𞤭𞥅 𞤥𞤢𞤩𞥆𞤫 𞤳𞤢𞤥𞤩𞤫 𞤼𞤢𞤼𞤮.
𞥒- 𞤘𞤭𞤥𞤯𞤭 𞤧𞤵𞤩𞤢𞥄𞤯𞤭 𞤯𞤭𞤲 𞤬𞤮𞤱 𞤱𞤫𞥅𞤩𞤭𞤼𞤮𞤴𞤼𞤫 𞤳𞤢 𞤤𞤮𞤱𞤪𞤫 𞤺𞤭𞤥𞤯𞤮𞥅𞤩𞤫 𞤐𞤢𞤶𞤫𞤪𞤭𞤴𞤢𞥄 𞤩𞤫𞤲.
𞥓- 𞤘𞤭𞤥𞤯𞤭 𞤸𞤫𞤪𞤼𞤭𞥅𞤯𞤭 𞤸𞤭𞤳𞥆𞤮𞤪𞤯𞤭 𞤯𞤭𞤲 𞤳𞤢 𞤯𞤫𞤪𞤼𞤮𞤤 𞤬𞤢𞤥𞤯𞤵𞤲𞤺𞤮𞤤⹁ 𞤱𞤫𞥅𞤩𞤭𞤼𞤮𞤴𞤼𞤫 𞤳𞤢 𞤲𞤢𞤴𞤢𞤩𞤢𞤤 𞤸𞤫𞤧𞤤𞤢𞤤 𞤆𞤋𞤐.
𞥔- 𞤑𞤢𞤤𞤢 𞤼𞤢𞤱𞤢𞥄𞤯𞤮 𞤫 𞤬𞤮𞥅𞤤𞤮𞤲’𞤣𞤭𞤪𞤮 𞤲𞤺𞤮𞤲⹁ 𞤮 𞤬𞤮𞥅𞤤𞤭 𞤮 𞤬𞤮𞥅𞤤𞤢𞥄𞤤𞤭⹁ 𞤮 𞤸𞤫𞤲𞤣𞤮𞤼𞤮 𞤧𞤫𞥅𞤣𞤫𞥅 𞤼𞤢𞤱𞤣𞤫𞥅𞤣𞤫.
𞤅𞤭 𞤬𞤫𞤰𞥆𞤭𞥅 𞤯𞤵𞤲⹁ 𞤤𞤮𞤱𞤪𞤫 𞤳𞤵𞤥𞤨𞤭𞤼𞤮𞤪𞤣𞤫 tabalde.com 𞤯𞤫𞤲𞤯𞤮𞤣𞤵𞤲𞤮 𞤫 𞤀𞤦𞤣𞤵𞤤 𞤄𞤢𞤤𞤳𞤭 𞤀𞤸𞤥𞤢𞤣𞤵⹁ 𞤢𞤪𞤣𞤭𞥅𞤯𞤮 𞤮𞤲 𞤥𞤵𞤪𞤢𞥄𞤣𞤵 𞤲𞤣𞤵𞤲. 𞤌 𞤼𞤫𞤲𞤼𞤭𞤲𞤭 𞤱𞤮𞤲𞤣𞤫𞤥𞤢 𞤫𞤩𞤫 𞤸𞤫𞤦𞤭𞤤𞤭𞤪𞤭 𞤯𞤵𞤲 𞤯𞤮𞤮 𞤲𞤮 𞤴𞤭𞤭𞤪𞤯𞤮𞤲 𞤲𞤭𞥅. 𞤖𞤢𞤪𞤢𞤴 𞤮 𞤱𞤫𞤤𞤼𞤮𞤪𞤭𞥅 𞤬𞤮𞤼𞤢 𞤳𞤮 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤱𞤭𞤲𞤣𞤢𞤲𞤭 𞤥𞤮 𞤳𞤮𞤲 𞤬𞤭𞥅 𞤲𞤣𞤵𞤵 𞤥𞤵𞤪𞤢𞥄𞤣𞤵.
 𞤌 𞤩𞤫𞤴𞤣𞤭 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤫𞤩𞤫 𞤴𞤭𞤯𞤭 𞤬𞤮𞤼𞤢 𞤱𞤢𞤤𞥆𞤭𞤼𞤫𞥅𞤣𞤫 𞤸𞤢𞥄 𞤬𞤭𞥅 𞤲𞤺𞤢𞤤 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤸𞤫𞤱𞤼𞤢 𞤫 𞤲𞤢𞤲𞤯𞤫 𞤊𞤵𞤤𞤩𞤫 𞤩𞤫𞤲 𞤬𞤮𞤱 𞤫 𞤸𞤮𞥅𞤪𞤫 𞤱𞤭𞤲𞤣𞤫𞤪𞤫 𞤲𞤣𞤫𞤲.
𞤊𞤭𞥅 𞤳𞤮 𞤢𞤪𞤮𞤴𞤼𞤢 𞤳𞤮𞤲⹁ 𞤸𞤢𞤪𞤢𞤴 𞤸𞤭𞤩𞤫 𞤴𞤭𞤯𞤭 𞤱𞤢𞤯𞤼𞤮𞤣𞤵𞤣𞤫 𞤫 𞤚𞤢𞤦𞤢𞤤𞤣𞤫 𞤲𞤣𞤫𞤲 𞤬𞤭𞥅 𞤩𞤢𞤲𞤼𞤢𞤤 𞤨𞤵𞤤𞤢𞥄𞤳𞤵 𞤲𞤺𞤵𞤲.
𞤑𞤮 𞤯𞤮𞤲 𞤳𞤢𞤣𞤭 𞤱𞤮𞤲𞤭 𞤳𞤮 𞤮 𞤤𞤢𞤩𞥆𞤭𞤲𞤭 𞤱𞤮𞤲𞤣𞤫𞤥𞤢 𞤫 𞤲𞤺𞤢𞤤 𞤯𞤮𞤮⹁ 𞤳𞤮 𞤬𞤭𞥅 𞤊𞤵𞤤𞤩𞤫 𞤐𞤢𞤶𞤫𞤪𞤭𞤴𞤢𞥄 𞤩𞤫𞤲 𞤼𞤵𞤲 𞤬𞤮𞥅𞤤𞤮𞤲’𞤣𞤭𞤪𞤢𞤤 𞤲𞤺𞤢𞤤 𞤸𞤫𞥅𞤪𞤼𞤭𞤲𞤢𞤲𞤢𞥄. 𞤑𞤮𞤲𞤮 𞤲𞤮𞤲 𞤫 𞤬𞤮𞥅𞤤𞤮𞤼𞤭𞤪𞤫 𞤢𞤪𞤮𞥅𞤶𞤫 𞤯𞤫𞤲⹁ 𞤸𞤭𞤩𞤫 𞤴𞤫𞤤𞤭𞥅 𞤼𞤢𞤱𞤲𞤮𞤪𞤺𞤮𞤤 𞤬𞤵𞤤𞤩𞤫 𞤯𞤫𞤴𞤢 𞤤𞤫𞤴𞤯𞤫 𞤳𞤢𞤣𞤭 𞤲𞤮 𞤲𞤫𞤱𞤮𞤪𞤭𞥅 𞤱𞤮𞥅.
 
 𞤑𞤵𞤯𞤮𞤤: 𞤀𞤦𞤣𞤵𞤤 𞤖𞤢𞤹𞥆𞤭 𞤔𞤢𞤤𞥆𞤮
 
𞤸𞤭𞥅𞤼𞤮𞥅𞤩𞤫 𞤧𞤢𞤨𞥆𞤮 𞤫 𞤯𞤭𞤯𞤮 𞤶𞤮𞤶𞥆𞤭𞤲𞤭𞥅 𞤨𞤢𞤱𞤫 𞤼𞤢𞤼𞤭 𞤸𞤮𞥅𞤪𞤫 𞤁𞤫𞤪𞤫𞤳 𞤡𞤮𞤾𞤫𞤲⹁ 𞤨𞤮𞤤𞤭𞥅𞤧𞤢𞥄𞤶𞤮 𞤱𞤢𞤪𞤵𞤲𞤮𞥅𞤯𞤮 𞤮𞤲 𞤔𞤮𞤪𞤶 𞤊𞤤𞤮𞤴𞤣 𞤻𞤢𞤤𞤲𞤣𞤫 𞥒𞥕 𞤁𞤵𞥅𞤶𞤮 𞥒𞥐𞥒𞥐.
𞤌𞤥𞤮 𞤧𞤢𞥄𞤼𞤭𞤲𞤭 𞤧𞤮𞤳𞤫𞥅𞤣𞤫 𞤳𞤮 𞤩𞤢𞤣𞤲𞤭 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤬𞤭𞥅 𞤼𞤫𞤱𞤢𞤺𞤮𞤤 𞤨𞤢𞤧 𞤭𞤼𞥆𞤢 𞤱𞤮𞤲𞤳𞤭𞥅.
𞤁𞤫𞤪𞤫𞤳 𞤡𞤮𞤾𞤫𞤲 𞤐𞤮 𞤼𞤢𞤱𞤢𞤲𞤮𞥅 𞤫 𞤨𞤮𞤤𞤭𞥅𞤧𞤢𞥄𞤩𞤫 𞤲𞤢𞤴𞤮 𞤲𞤢𞤲𞤺𞤵𞤲𞤮𞥅𞤩𞤫 𞤔𞤮𞤪𞤶 𞤊𞤤𞤮𞤴𞤣⹁ 𞤬𞤭𞥅 𞤮𞤥𞤮 𞤼𞤵𞥅𞤥𞤢𞥄 𞤬𞤢𞥄𞤤𞤫 𞤸𞤵𞥅𞤱𞤼𞤮𞤪𞤺𞤮𞤤 𞤳𞤢𞥄𞤳𞤮𞤤 𞤻𞤫𞤥𞤦𞤮𞤤 𞤣𞤮𞤤𞤢 𞥒𞥐.
𞤇𞤫 𞤨𞤮𞥅𞤯𞤮𞤲𞥋𞤣𞤭𞤪𞤭 𞤫 𞤥𞤢𞤳𞥆𞤮 𞤸𞤢𞥄 𞤩𞤫 𞤤𞤭𞤩𞤭 𞤥𞤮 𞤳𞤢 𞤤𞤫𞤴𞤣𞤭. 𞤑𞤢 𞤮 𞤱𞤢𞥄𞤤𞤭𞥅 𞤯𞤮𞤲⹁ 𞤶𞤵𞥅𞤯𞤫 𞤥𞤢𞤳𞥆𞤮 𞤯𞤫𞤲 𞤲𞤮 𞤶𞤮𞤤𞤳𞤢𞥄 𞤳𞤢 𞤩𞤢𞥄𞤱𞤮⹁ 𞤁𞤫𞤪𞤫𞤳 𞤡𞤮𞤾𞤫𞤲 𞤶𞤭𞤷𞥆𞤭𞥅 𞤳𞤢 𞤣𞤢𞥄𞤲𞤣𞤫 𞤥𞤢𞤳𞥆𞤮⹁ 𞤨𞤮𞤤𞤭𞥅𞤧𞤢𞥄𞤩𞤫 𞤯𞤭𞤯𞤮 𞤶𞤭𞤷𞥆𞤭 𞤳𞤢𞤣𞤭 𞤳𞤢 𞤩𞤢𞥄𞤱𞤮 𞤥𞤢𞤳𞥆𞤮.
𞤔𞤮𞤪𞤶 𞤊𞤤𞤮𞤴𞤣 𞤱𞤵𞤤𞥆𞤭𞤼𞤭𞥅 𞤱𞤮𞤲𞤣𞤫 𞤥𞤢 𞤮 𞤢𞤤𞤢𞥄 𞤱𞤢𞥄𞤱𞤵𞤣𞤫 𞤬𞤮𞥅𞤬𞤵𞤣𞤫⹁ 𞤳𞤮𞤲𞤮 𞤨𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤧𞤢𞤤𞤭𞥅 𞤭𞤥𞥆𞤢𞥄𞤣𞤫 𞤸𞤮𞥅𞤪𞤫 𞤥𞤢𞤳𞥆𞤮.
𞤑𞤮 𞤴𞤢𞤱𞤼𞤭 𞤸𞤮𞤶𞤮𞤥𞤢𞥄𞤶𞤫 𞤶𞤫𞥅𞤲𞤢𞤴𞤭 𞤁𞤫𞤪𞤫𞤳 𞤡𞤮𞤾𞤫𞤲 𞤲𞤮 𞤯𞤫𞤯𞥆𞤭𞤪𞤭 𞤔𞤮𞤪𞤶 𞤊𞤤𞤮𞤴𞤣 𞤸𞤮𞤱𞤪𞤵 𞤥𞤵𞤵𞤲 𞤲𞤣𞤵𞤲 ⹁ 𞤸𞤢𞥄 𞤮 𞤩𞤵𞤩𞤼𞤭 𞤣𞤮𞤳.
𞤒𞤭𞤥𞤩𞤫 𞤧𞤫𞥅𞤣𞤭𞤼𞤭𞤲𞤮𞥅𞤩𞤫 𞤩𞤫𞤲 𞤰𞤫𞤼𞥆𞤭 𞤲𞤦𞤮𞤯𞤮𞥅𞤶𞤭 𞤫 𞤯𞤮𞤱𞤤𞤭 𞤸𞤮𞤤𞥆𞤵𞤯𞤭 𞤳𞤮 𞤬𞤫𞤰𞥆𞤭 𞤳𞤮𞤲 𞤬𞤮𞤨. 𞤍𞤭𞥅 𞤦𞤮𞤯𞤮𞥅𞤶𞤭 𞤫 𞤯𞤮𞤱𞤤𞤭 𞤶𞤢𞥄𞤤𞤭𞥅 𞤲𞤮𞤳𞥆𞤵 𞤬𞤮𞤱 𞤫 𞤤𞤫𞤴𞤣𞤭 𞤲𞤣𞤭𞤲. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤥𞤵𞤪𞤼𞤫 𞤥𞤢𞤱𞤯𞤫 𞤭𞤥𞥆𞤢𞥄𞤣𞤫 𞤫 𞤷𞤢𞤫 𞤲𞤶𞤢𞤲𞤫 𞤯𞤵𞥅𞤯𞤵𞤯𞤫 𞤫 𞤲𞤣𞤫𞤪 𞤀𞤥𞤫𞤪𞤭𞤳𞤢𞥄.
𞤄𞤭𞤥𞤦𞤭 𞤻𞤢𞤤𞤲𞤣𞤫 𞤱𞤢𞤲𞤪𞤲𞤺𞤮 𞤲𞤺𞤮𞤲⹁ 𞤁𞤫𞤪𞤫𞤳 𞤫 𞤩𞤫𞤴𞤢 𞤨𞤮𞤤𞤭𞤧𞤢𞥄𞤩𞤫 𞤪𞤢𞤯𞤢𞥄 𞤺𞤮𞤤𞥆𞤫. 𞤇𞤢𞥄𞤱𞤼𞤭 𞤯𞤵𞤥 𞤁𞤫𞤪𞤫𞤳 𞤲𞤢𞤲𞤺𞤢𞥄⹁ 𞤮 𞤬𞤢𞤱𞤢𞥄 𞤱𞤢𞤪𞤸𞤮𞥅𞤪𞤫. 𞤌 𞤧𞤮𞤳𞤢𞥄 𞤸𞤢𞥄 𞤻𞤢𞤤𞤲𞤣𞤫 𞥑 𞤴𞤢𞤪𞤳𞤮 𞥒𞥐𞥒𞥐⹁ 𞤮 𞤴𞤮𞥅𞤬𞤭𞤪𞤢𞥄 𞤩𞤢𞥄𞤱𞤮 𞤮 𞤴𞤮𞤩𞤵𞤣𞤫 𞤣𞤵𞤦𞤵𞤲𞤫𞥅𞤪𞤫 (𞤥𞤭𞤤𞤭𞤴𞤮𞤲) 𞤱𞤮𞥅𞤼𞤫𞤪𞤫 𞤣𞤮𞤤𞤢.
𞤙𞤢𞥄𞤱𞤮𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤳𞤮 𞤻𞤢𞤤𞤲𞤣𞤫 𞥘 𞤐𞤦𞤮𞥅𞤴𞤮 𞥒𞥐𞥒𞥑 𞤬𞤵𞤯𞥆𞤭⹁ 𞤲𞤣𞤫 𞤼𞤭𞤥𞥆𞤭 𞤸𞤢𞤲𞤳𞤭 𞤫 𞤢𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥑𞥙 𞤅𞤫𞥅𞤯𞤼𞤮 𞥒𞥐𞥒𞥑. 𞤖𞤭𞥅𞤼𞤮𞥅𞤩𞤫 𞤩𞤫𞤲 𞤳𞤮 𞤸𞤢𞤲𞤣𞤫 𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥐 𞤅𞤫𞥅𞤯𞤼𞤮 𞤩𞤫 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫𞤥𞤢 𞤩𞤫 𞤸𞤫𞤼𞥆𞤢𞤲𞤭𞥅 𞤥𞤮 𞤸𞤭𞥅𞤼𞤮𞥅𞤲𞤣𞤫. 𞤇𞤫 𞤶𞤮𞤶𞥆𞤭𞤲𞤭𞥅 𞤨𞤢𞤱𞤫 𞤼𞤢𞤼𞤭 𞤯𞤫 𞤮 𞤬𞤢𞤱𞤢𞤲𞤮𞥅 𞤯𞤫𞤲 𞤬𞤮𞤨.
𞤑𞤮 𞤣𞤫𞤪𞤫𞤳 𞤡𞤮𞤾𞤫𞤲 𞤱𞤮𞤲𞤭 𞤢𞤪𞤢𞤲𞤮 𞤫 𞤨𞤮𞤤𞤭𞥅𞤧𞤢𞥄𞤩𞤫 𞤨𞤮𞤪𞤼𞤮𞥅𞤩𞤫 𞤲𞤢𞤲𞤺𞤢𞥄𞤯𞤮 𞤧𞤮𞤳𞤭𞤪𞤢𞥄 𞤬𞤭𞥅 𞤱𞤢𞤪𞤵𞤺𞤮𞤤 𞤩𞤢𞤤𞤫𞥅𞤶𞤮 𞤫 𞤲𞤫𞤪 𞤤𞤢𞤪𞤢𞤤 𞤃𞤭𞤲𞤫𞤧𞤮𞤼𞤢 𞤲𞤺𞤢𞤤.
𞤅𞤮𞥅𞤪𞤭𞥅𞤩𞤫 𞤵𞤶𞤵𞤲𞤫 𞤼𞤢𞤼𞤮 (𞥓𞥐𞥐𞥐) 𞤢𞤣𞥆𞤢𞤲𞤮 𞤃𞤭𞤲𞤭𞤴𞤢𞤨𞤮𞤤𞤭𞤧⹁ 𞤳𞤮 𞤪𞤫𞥅𞤲𞤢 𞤧𞤢𞥄𞤪𞤫 𞤲𞤣𞤫𞤲 𞤳𞤵𞤤𞤮𞤤 𞤥𞤵𞤪𞤼𞤢𞤤 𞤱𞤢𞤯𞤢𞤴𞤲𞤮𞥅𞤲𞤺𞤢𞤤 𞤧𞤭 𞤁𞤫𞤪𞤫𞤳 𞤡𞤮𞤾𞤫𞤲 𞤢𞤷𞥆𞤭𞤼𞤢𞤲𞤮.
𞤇𞤵𞤪𞤲𞤭𞥅 𞤴𞤭𞤥𞤩𞤫 𞥑𞥓𞥐 (𞤼𞤫𞥅𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮) 𞤱𞤢𞤪𞤢𞥄𞤩𞤫 𞤫 𞤸𞤢𞤩𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤤𞤫𞤰𞥆𞤭 𞤢𞥄𞤪𞤢𞤦𞤫 𞤫 𞤥𞤢𞤧𞤢𞥄𞤤𞤭.
𞤑𞤮 𞤺𞤭𞤤𞤢 𞤫 𞤸𞤮𞤪𞤦𞤭𞤪𞥆𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞤮⹁ 𞤸𞤢𞤩𞤪𞤫 𞤲𞤣𞤫𞤲 𞤬𞤵𞤯𞥆𞤭𞤼𞤭𞥅 𞤸𞤢𞤳𞥆𞤵𞤲𞥋𞤣𞤫 𞤯𞤭𞥅 𞤤𞤫𞤰𞥆𞤭 𞤯𞤭𞤯𞤭 𞤼𞤮 𞤣𞤭𞥅𞤱𞤢𞤤 𞤁𞤢𞤪𞤬𞤵𞥅𞤪⹁ 𞤸𞤭𞤪𞤲𞤢 𞤅𞤵𞤣𞤢𞤲. 𞤑𞤮𞤲𞤮 𞤱𞤢𞤯𞤭𞥅 𞤣𞤵𞥅𞤩𞤭 𞤦𞤵𞤴 𞤺𞤭𞤤𞤢 𞤸𞤢𞤪𞤫 𞤬𞤵𞤯𞥆𞤭 𞤫 𞤲𞤣𞤫𞥅 𞤲𞤮𞤳𞥆𞤵𞥅𞤪𞤫.
𞤘𞤭𞤤𞤢 𞥒𞥐𞥐𞥓⹁ 𞤩𞤵𞤪𞤭 𞤴𞤭𞤥𞤩𞤫 𞥓𞥐𞥐 𞥐𞥐𞥐 (𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤮) 𞤱𞤢𞤪𞤢𞥄𞤥𞤢 𞤲𞤣𞤫𞤪 𞤁𞤢𞤪𞤬𞤵𞥅𞤪. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 𞤫𞤺𞥆𞤭𞤲𞤢𞥄𞤥𞤢 𞤫 𞤳𞤮𞤯𞤢𞤲𞤯𞤫 𞤥𞤵𞤵𞤲. 𞤈𞤵𞤼𞥆𞤢𞤺𞤮𞤤 𞤫𞤺𞥆𞤭𞤲𞤢𞥄𞤩𞤫 𞤩𞤫𞤲⹁ 𞤲𞤮 𞤢𞤣𞥆𞤵𞤣𞤫 𞤳𞤢𞤣𞤭 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫 𞤫 𞤲𞤣𞤫𞤪 𞤁𞤢𞤪𞤬𞤵𞥅𞤪.
𞤘𞤭𞤤𞤢 𞥒𞥐𞥐𞥗⹁ 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN)𞤲𞤮 𞤲𞤢𞤩𞤵𞤲𞤮𞥅 𞤳𞤮𞤲𞤵 𞤫 𞤻𞤢𞤱𞤲𞤣𞤮𞥅𞤩𞤫 𞤅𞤵𞤣𞤢𞤲 𞤬𞤭𞥅 𞤸𞤫𞤰𞤵𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤨𞤫𞤣𞤤𞤫 𞤸𞤢𞤩𞤮𞥅𞤶𞤫 𞤯𞤫𞤲 𞤲𞤣𞤫𞤪 𞤁𞤢𞤪𞤬𞤵𞥅𞤪⹁ 𞤫 𞤬𞤭𞥅 𞤼𞤢𞤦𞤭𞤲𞤼𞤭𞤲𞤺𞤮𞤤 𞤩𞤵𞤩𞤼𞤵⹁ 𞤳𞤢𞤻𞤵𞤲 𞤫 𞤬𞤭𞥅 𞤼𞤮𞤨𞥆𞤭𞤼𞤢𞤺𞤮𞤤 𞤫𞤺𞥆𞤭𞤲𞤢𞥄𞤩𞤫 𞤩𞤫𞤲.
𞤊𞤭𞥅 𞤳𞤢𞤤𞤢 𞤩𞤵𞤩𞤼𞤵 𞤲𞤺𞤵𞤲 𞤼𞤢𞤦𞤭𞤼𞤢𞥄𞤤𞤭⹁ 𞤫 𞤸𞤭𞤲𞤤𞤫 𞤳𞤢𞤣𞤭⹁ 𞤫𞤺𞥆𞤭𞤲𞤢𞥄𞤩𞤫 𞤩𞤫𞤲 𞤪𞤵𞤼𞥆𞤢𞤳𞤭 𞤫 𞤳𞤮𞤯𞤮𞥅𞤤𞤭 𞤥𞤵𞤵𞤲 𞤼𞤢𞤸𞤮⹁  𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 𞤯𞤭𞤲 𞤰𞤫𞤼𞥆𞤵𞤲𞤮 𞤫𞤩𞥆𞤮𞥅𞤪𞤫 𞤻𞤢𞤤𞤲𞤣𞤫 𞥒𞥒 𞤄𞤮𞤱𞤼𞤮 𞥒𞥐𞥒𞥐 𞤬𞤭𞥅 𞤥𞤢𞤩𞥆𞤵𞤺𞤮𞤤 𞤴𞤢𞥄𞤳𞤮𞤪𞤣𞤫 𞤥𞤢𞤩𞥆𞤫 𞤲𞤣𞤫𞤲 𞤲𞤣𞤫𞤪 𞤅𞤵𞤣𞤢𞤲.
𞤑𞤮𞤲𞤮 𞤬𞤵𞤯𞥆𞤭𞤼𞤢𞤺𞤮𞤤 𞤸𞤢𞤩𞤪𞤫 𞤲𞤣𞤫𞤲 𞤁𞤢𞤪𞤬𞤵𞥅𞤪⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤵𞤩𞤼𞤵 𞤲𞤺𞤵𞤲 𞤼𞤢𞤦𞤭𞤼𞤢𞥄𞤤𞤭 𞤼𞤮𞤲 𞤼𞤢𞤸𞤮.
𞤒𞤭𞥅𞤤𞤭𞤪𞤣𞤫 𞤲𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤫 𞤋𞤊𞤁𞤘 (UFDG) 𞤲𞤣𞤫𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤀𞤤𞤖𞤢𞤶𞥆𞤭 𞤄𞤵𞥅𞤦𞤢𞤳𞤢𞤪 𞤐𞤣𞤢𞤲𞤼𞤢𞤦𞤢  𞤐𞤄𞤀𞤂𞤁𞤉⹁𞤦𞤢𞥄𞤦𞤭𞤪𞤢𞥄𞤱𞤮 𞤅𞤫𞤤𞥆𞤵 𞤐𞤄𞤀𞤂𞤁𞤉 𞤮𞤲 𞤬𞤫𞤰𞥆𞤭𞤲𞤭𞥅 𞤸𞤢𞤲𞤣𞤫 𞤫 𞤢𞥄𞤩𞤵𞤲𞤣𞤫 (𞤼𞤫𞤲𞤫𞤲) 𞤻𞤢𞤤𞤲𞤣𞤫 𞥐𞥕 𞤅𞤫𞥅𞤯𞤼𞤮 𞥒𞥐𞥒𞥑. 𞤐𞤣𞤫𞥅 𞤬𞤢𞥄𞤼𞤵𞤲𞤣𞤫 𞤳𞤮 𞤂𞤢𞤦𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤱𞤢𞤯𞤭 𞤳𞤢 𞤬𞤫𞤱𞤲𞤣𞤮 𞤰𞤢𞤱𞤢𞤤 (𞤥𞤭𞤣𞤭).
𞤑𞤮 𞤅𞤫𞤤𞥆𞤵 𞤐𞤄𞤢𞤤𞤣𞤫 𞤤𞤢𞥄𞤼𞤭𞤲𞤮𞥅 𞤧𞤢𞤪𞤴𞤮𞥅𞤱𞤮 𞤱𞤢𞤤𞥆𞤢 𞤣𞤫𞤨𞤭𞤼𞤫𞥅𞤶𞤮 𞤂𞤢𞤦𞤫 𞤮𞤲 𞤸𞤢𞥄 𞤲𞤣𞤫 𞤧𞤢𞤪𞤴𞤮𞥅𞤩𞤫 𞤩𞤫𞤲 𞤱𞤢𞤴𞤤𞤢𞤲𞤮𞥅 𞤳𞤢 𞤧𞤵𞤩𞤮 𞥒𞥐𞥒𞥐. 𞤑𞤮𞤲𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤶𞤢𞤩𞤢𞥄𞤲𞤮 𞤼𞤢𞤱𞤫𞥅𞤣𞤫 𞤫 𞤲𞤺𞤮𞤲 𞤧𞤵𞤩𞤮⹁ 𞤮 𞤱𞤢𞥄𞤱𞤢𞥄𞤤𞤭 𞤸𞤫𞤲𞤣𞤭𞤼𞤢𞥄𞤲𞤣𞤫 𞤶𞤮𞤲𞤣𞤫 𞤥𞤢𞤳𞥆𞤮 𞤲𞤣𞤫𞤲 𞤳𞤢 𞤧𞤢𞤪𞤴𞤭𞤪𞤣𞤵. 
𞤘𞤭𞤤𞤢 𞤲𞤮𞤲 𞤫 𞤔𞤮𞤤𞤮 𞥒𞥐𞥒𞥐⹁ 𞤩𞤢𞥄𞤱𞤮 𞤧𞤵𞤩𞤮 𞤬𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤅𞤫𞤤𞥆𞤵 𞤐𞤦𞤢𞤤𞤣𞤫 𞤳𞤢𞤻𞤵𞤲 𞤫 𞤸𞤮𞥅𞤪𞤫𞥅𞤩𞤫 𞤯𞤵𞥅𞤯𞤵𞤩𞤫 𞤳𞤢 𞤬𞤫𞤣𞥆𞤫 𞤋𞤊𞤁𞤘 (UFDG) 𞤲𞤮 𞤲𞤢𞤲𞤺𞤢𞥄 𞤧𞤮𞤳𞤢𞥄 𞤑𞤮𞤲𞤢𞥄𞤳𞤭𞤪𞤭. 𞤘𞤭𞤤𞤢 𞤩𞤫 𞤲𞤢𞤲𞤺𞤢𞥄⹁ 𞤯𞤵𞤥 𞤩𞤵𞤪𞤲𞤭𞥅 𞤤𞤫𞤦𞥆𞤭 𞤶𞤮𞤱𞤭 𞤳𞤮𞤲𞤮 𞤸𞤢𞥄 𞤶𞤮𞥅𞤲𞤭 𞤩𞤫 𞤻𞤢𞥄𞤱𞤢𞥄𞤳𞤢 𞤧𞤢𞤳𞤢 𞤩𞤫 𞤢𞤷𞥆𞤭𞤼𞤫𞥅. 
𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤲𞤢𞤲𞤺𞤢𞥄𞤩𞤫⹁ 𞤀𞤤𞤸𞤢𞤶𞥆𞤭 𞤡𞤫𞤪𞤭𞥅𞤬𞤵 𞤄𞤢𞥄⹁ 𞤷𞤵𞤳𞥆𞤵 𞤸𞤮𞥅𞤪𞤫𞥅𞤶𞤮 𞤋𞤊𞤁𞤘 𞤮𞤲⹁ 𞤫 𞤓𞤧𞤥𞤢𞥄𞤲𞤭 𞤘𞤢𞥄𞤱𞤢𞥄𞤤 𞤔𞤢𞤤𞥆𞤮⹁ 𞤫  𞤀𞤦𞤣𞤵𞤤𞥆𞤢𞥄𞤸𞤭 𞤄𞤢𞥄 (𞤢𞤪𞤣𞤭𞤲𞤮𞥅𞤯𞤮 𞤮𞤲 𞤧𞤢𞥄𞤪𞤫 𞤑𞤭𞤲𞤣𞤭𞤴𞤢 𞤲𞤣𞤫𞤲)⹁ 𞤳𞤢𞤻𞤵𞤲 𞤫 𞤉𞤼𞤭𞤴𞤫𞤲 𞤅𞤮𞤪𞤮𞤨𞤮𞤺𞤭.  𞤉 𞤩𞤫𞥅 𞤯𞤮𞤮 𞤲𞤢𞤲𞤺𞤢𞥄𞤩𞤫 𞤬𞤮𞤨⹁ 𞤳𞤮 𞤉𞤼𞤭𞤴𞤫𞤲 𞤅𞤮𞤪𞤮𞤨𞤮𞤺𞤭 𞤼𞤢𞤲 𞤱𞤮𞤲𞤭 𞤼𞤢𞤱𞤢𞤲𞤮𞥅𞤳𞤢 𞤫 𞤬𞤫𞤣𞥆𞤫 𞤀𞤤𞤸𞤢𞤶𞥆𞤭 𞤅𞤫𞤤𞥆𞤫 𞤁𞤢𞤤𞤫𞤲 𞤲𞤣𞤫𞤲⹁ 𞤳𞤮𞤲𞤮 𞤮 𞤼𞤮𞤪𞤭𞤲𞤮 𞤴𞤮 𞤴𞤭𞤥𞤩𞤫 𞤩𞤫𞤲 𞤴𞤢𞤤𞤼𞤵 𞤱𞤮𞥅𞤼𞤢𞤲𞤢 𞤅𞤫𞤤𞥆𞤵 𞤳𞤢 𞤧𞤵𞤩𞤮 𞥒𞥐𞥒𞥐. 𞤒𞤮𞤺𞤢 𞤫 𞤲𞤢𞤲𞤺𞤢𞤲𞤮𞥅𞤩𞤫 𞤩𞤫𞤲 𞤦𞤢𞤯𞤼𞤢𞤲𞤫 𞤲𞤺𞤮𞤲 𞤧𞤵𞤩𞤮 𞤥𞤢𞥄𞤴𞤭𞥅 𞤲𞤮 𞤧𞤮𞤳𞤭𞥅⹁ 𞤱𞤢𞤲𞤮 𞤈𞤮𞥅𞥁𞤫𞥅 𞤄𞤢𞤥𞤦𞤢.
𞤄𞤢𞤯𞤼𞤢𞤲𞤫 𞤲𞤺𞤮𞤲 𞤧𞤵𞤩𞤮⹁ 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤱𞤭𞤵𞤲𞤮⹁ 𞤳𞤮 𞤳𞤢𞤥𞤩𞤫 𞤬𞤮𞥅𞤤𞤭. 𞤇𞤫 𞤱𞤫𞥅𞤩𞤭𞤼𞤢𞤲𞤭 𞤴𞤭𞤥𞤩𞤫 𞤩𞤫𞤲 𞤼𞤵𞥅𞤺𞤮𞤪𞤣𞤫 𞤥𞤢𞤩𞥆𞤫 𞤫 𞤱𞤭𞤵𞤺𞤮𞤤 𞤯𞤵𞤥. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤶𞤮𞥅𞤯𞤭𞤼𞤢𞥄𞤣𞤫 𞤷𞤢𞤺𞥆𞤢𞤤 𞤮 𞤱𞤢𞤪𞤵𞤣𞤫 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫. 
𞤫 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤖𞤢𞤲 𞤶𞤮𞥅𞤲𞤭 𞤴𞤭𞥅𞤤𞤭𞤪𞤣𞤫 𞤋𞤊𞤁𞤘 𞤲𞤣𞤫𞤲 𞤲𞤮 𞤧𞤮𞤳𞤭𞥅. 𞤔𞤮𞥅𞤲𞤭 𞤳𞤮 𞤳𞤢 𞤖𞤢𞥄𞤼𞥆𞤭𞤧𞤵 (𞤫𞤼𞤫𞤪𞤲𞤫𞤼)⹁ 𞤼𞤵𞤥𞤦𞤮𞤲𞤣𞤭𞤪𞤫 𞤋𞤊𞤁𞤘 𞤯𞤫𞤲 𞤱𞤮𞤲𞤭 𞤫 𞤱𞤢𞤯𞤵𞤣𞤫. 
𞤐𞤶𞤵𞤩𞥆𞤵𞤤𞤭 𞤱𞤭𞤲𞤣𞤫𞤪𞤫𞤴𞤢𞤲𞤳𞤮𞥅𞤶𞤭 𞤯𞤵𞥅𞤯𞤵𞤯𞤭 𞤴𞤢𞤥𞤭𞤪𞤭𞥅 𞤀𞤤𞤬𞤢𞥄 𞤑𞤮𞤲𞤣𞤫 𞤢𞤷𞥆𞤵𞤼𞤵𞤺𞤮𞤤 𞤲𞤢𞤲𞤺𞤢𞥄𞤩𞤫 𞤩𞤫𞤲⹁ 𞤳𞤮𞤲𞤮 𞤮 𞤶𞤢𞤩𞤢𞥄𞤤𞤭 𞤼𞤢𞤸𞤮. 
𞤒𞤮 𞤀𞤤𞤤𞤢 𞤴𞤵𞤪𞤥𞤫 𞤴𞤢𞥄𞤬𞤮𞥅 𞤬𞤢𞥄𞤼𞤭𞥅𞤩𞤫 𞤩𞤫𞤲.
 
𞤒𞤮𞤼𞥆𞤭𞤲𞤭𞥅 𞤯𞤵𞤥⹁ 𞤀𞤴𞥃𞤢 𞤅𞤮𞥅
𞤁𞤫𞤬𞤼𞤫𞤪𞤫 𞤲𞤣𞤫 𞤀𞤴𞥃𞤢 𞤅𞤮𞥅 𞤱𞤢𞤤𞥆𞤭𞤬𞤭𞥅 𞤲𞤣𞤫𞤲 𞤬𞤭𞥅 𞤫𞤳𞥆𞤭𞤼𞤢𞤺𞤮𞤤 𞤀𞤣𞤤𞤢𞤥 𞤱𞤢𞤴𞤤𞤢𞥄𞤥𞤢 𞤳𞤢𞤣𞤭 𞤳𞤢 𞤉𞤲𞤺𞤫𞤤𞤫𞥅𞤪𞤫. 𞤑𞤢𞤤𞤢 𞤬𞤢𞥄𞤤𞤢𞥄𞤯𞤮 𞤲𞤣𞤫⹁ 𞤲𞤮 𞤱𞤢𞥄𞤱𞤭 𞤲𞤣𞤫 𞤼𞤭𞤨𞥆𞤭𞤲𞤣𞤫 𞤧𞤭 𞤮 𞤯𞤭𞤦𞤭𞥅 𞤳𞤢 𞤼𞤭𞥅𞤼𞤮𞥅𞤣𞤫 𞤥𞤢𞤴𞤪𞤫 𞤯𞤮𞤮:
ADLAM ALPHABET LEARNING GUIDE
To download the english version of the book, please click on the link ADLaM Alphabet Learning Guide
Pour télécharger le livre en version anglaise, veuillez cliquer sur ce lien: ADLaM Alphabet Learning Guide 
La version française publiée au début du mois est toujours disponible à partir d’ici : Guide d’Apprentissage ADLaM
 
 
𞤘𞤭𞥅 𞤄𞤪𞤭𞤧 𞤑𞤮𞤤𞤫𞤤𞤢⹁ 𞤣𞤢𞤪𞤭𞤲𞤮𞥅𞤯𞤮 𞤮𞤲 𞤤𞤭𞤣𞥆𞤵 𞤁𞤫𞤲𞤭 𞤅𞤢𞤧𞤵 𞤐𞤺𞤫𞤧𞤮 𞤬𞤭𞥅 𞤱𞤮𞤲𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤑𞤮𞤲𞤺𞤮-𞤄𞤪𞤢𞤧𞤢𞤱𞤭𞤤 𞤬𞤫𞤰𞥆𞤭𞤲𞤭𞥅 𞤸𞤢𞤲𞤣𞤫 𞤫 𞤢𞥄𞤩𞤵𞤲𞥋𞤣𞤫 (𞤼𞤫𞤲𞤫𞤲) 𞤻𞤢𞤤𞤲𞤣𞤫 𞥒𞥒 𞤐𞤦𞤮𞥅𞤴𞤮 𞥒𞥐𞥒𞥑. 𞤑𞤮 𞤫 𞤲𞤣𞤫𞤪 𞤱𞤭𞥅𞤪𞤱𞤢𞤤 𞤥𞤢𞤤𞥆𞤢 𞤱𞤫𞥅𞤴𞤮𞤲𞤳𞤫𞤱𞤢𞤤 𞤻𞤢𞤱𞤲𞤣𞤭𞥅𞤺𞤵 𞤮 𞤬𞤫𞤰𞥆𞤭𞤲𞤭𞥅 𞤸𞤢𞤪𞤭 𞤮𞤥𞤮 𞤲𞤢𞤩𞤫𞥅𞤣𞤫 𞤊𞤢𞤪𞤢𞤲𞤧𞤭 𞤻𞤢𞤱𞤲𞤣𞤫𞤺𞤮𞤤.
𞤖𞤢𞤪𞤭 𞤲𞤮𞤲 𞤼𞤢𞤦𞤭𞤼𞤭𞥅 𞤺𞤭𞤤𞤢 𞤫 𞤥𞤢𞤱𞤲𞤣𞤫 𞤱𞤮𞤲𞤣𞤫𞤥𞤢 𞤮𞤥𞤮 𞤱𞤮𞤲𞤣𞤭 𞤫 𞤻𞤢𞤱𞤵 𞤑𞤮𞤾𞤭𞤣-𞥑𞥙⹁ 𞤫 𞤸𞤮𞥅𞤪𞤫 𞤯𞤵𞤥⹁ 𞤸𞤢𞤪𞤭 𞤮𞤥𞤮 𞤱𞤮𞤲𞤣𞤵𞤲𞤮𞥅 𞤳𞤢𞤣𞤭 𞤫 𞤻𞤢𞤱𞤵 𞤤𞤫𞤱𞤻𞤵 (𞤶𞤢𞤦𞤫𞤼).
𞤘𞤭𞥅 𞤄𞤪𞤭𞤧 𞤥𞤢𞥄𞤴𞤭𞤪𞤭 𞤣𞤵𞥅𞤩𞤭 𞥖𞥑⹁ 𞤮𞤥𞤮 𞤼𞤢𞤱𞤢𞤲𞤮𞥅 𞤫 𞤤𞤭𞤣𞥆𞤭𞥅𞤩𞤫 𞤁𞤫𞤲𞤭 𞤅𞤢𞤧𞤵 𞤐𞤺𞤫𞤧𞤮 𞤩𞤫𞤲 𞤫 𞤧𞤵𞤩𞤮 𞤬𞤫𞤰𞥆𞤵𞤲𞥋𞤺𞤮 𞤲𞤺𞤮𞤲 𞤫 𞤪𞤫𞤬𞤦𞤭𞤪𞥆𞤫. 𞤑𞤮𞤲𞤮 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤤𞤭𞤣𞥆𞤮 𞤥𞤢𞤱𞤯𞤮 𞤮𞤲. 𞤉 𞤧𞤵𞤩𞤮 𞤬𞤫𞤰𞥆𞤵𞤲𞤮𞥅𞤲𞤺𞤮 𞤲𞤺𞤮𞤲 𞤫 𞥒𞥐𞥑𞥖⹁ 𞤳𞤮 𞤳𞤢𞤲𞤳𞤮 𞤱𞤮𞤲𞤵𞤲𞤮𞥅 𞤯𞤭𞤯𞤢𞤩𞤮 𞤮𞤲.
𞤉 𞤥𞤢𞤱𞤲𞤣𞤫⹁ 𞤯𞤮𞤱𞤤𞤵 𞤶𞤭𞤲𞤣𞤭𞤲𞤢𞤲𞤮 𞤳𞤢 𞤲𞤶𞤵𞤩𞥆𞤵𞤤𞤭 𞤼𞤮𞤳𞥆𞤮𞤲𞥋𞤣𞤭𞤪𞤢𞤤 𞤸𞤮𞤤𞥆𞤵𞤲𞥋𞤺𞤵 𞤘𞤭𞥅 𞤄𞤪𞤭𞤧 𞤲𞤮 𞤱𞤢𞤯𞤢𞤲𞤢𞥄 𞤬𞤮𞥅𞤬𞤭𞤪𞤺𞤢𞤤 𞤮𞤥𞤮 𞤱𞤢𞥄𞤤𞤭𞥅 𞤫 𞤣𞤢𞤲𞤳𞤭 𞤫 𞤧𞤢𞤬𞤪𞤮𞤪𞤣𞤵 𞤄𞤪𞤢𞤧𞤢𞤱𞤭𞤤. 𞤉 𞤲𞤺𞤵𞤲 𞤯𞤮𞤱𞤤𞤵⹁ 𞤮 𞤭𞤼𞥆𞤭 𞤬𞤮𞥅𞤬𞤭𞤪𞤺𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤮 𞤸𞤢𞥄𞤤𞤭 𞤧𞤫𞥅𞤯𞤢⹁ 𞤳𞤮𞤲𞤮 𞤸𞤢𞤪𞤭 𞤸𞤭𞤼𞤮 𞤲𞤺𞤮𞤲 𞤲𞤮 𞤤𞤮𞤭 𞤬𞤮𞤼𞤢. 𞤌 𞤱𞤭𞤭: “𞤃𞤭𞤯𞤮 𞤱𞤮𞤲𞤣𞤭 𞤫 𞤢𞥄𞤲𞤣𞤫 𞤥𞤢𞤱𞤲𞤣𞤫 𞤧𞤢𞤦𞤵 𞤥𞤭𞤯𞤮 𞤸𞤢𞤩𞤵𞤣𞤵𞤣𞤫 𞤫 𞤥𞤢𞥄𞤴𞤣𞤫⹁ 𞤳𞤮𞤲𞤮 𞤥𞤭𞤯𞤮 𞤼𞤮𞤪𞤮𞥅 𞤮𞤲 𞤭𞤥𞥆𞤢𞤺𞤮𞤤 𞤴𞤢𞤸𞤢 𞤧𞤵𞤩𞤮𞥅 𞤲𞤦𞤢𞤼𞥆𞤵𞤣𞤭 𞤬𞤭𞥅 𞤱𞤮𞤼𞤢 𞤴𞤢𞤲𞤺𞤭 𞤢𞤲 𞤱𞤮𞤲𞤵 𞤥𞤫𞤸𞤪𞤫.” 𞤖𞤮𞥅𞤪𞤫𞥅𞤩𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤼𞤮𞤪𞤭𞤳𞤫 𞤴𞤭𞤥𞤩𞤫 𞤱𞤮𞤲𞤢𞤥𞤩𞤫 𞤥𞤮 𞤩𞤫𞤲 𞤥𞤮𞥅𞤩𞤮𞤲𞥋𞤣𞤭𞤪𞤺𞤮𞤤 𞤸𞤢𞤲𞤣𞤫.
𞤀𞤲𞤣𞤫𞤼𞤢𞥄𞤳𞤫 𞤳𞤮 𞤸𞤮𞤥𞤦𞤮 𞤬𞤮𞥅𞤤𞤭 𞤫 𞤲𞤺𞤮𞥅 𞤧𞤵𞤩𞤮 𞤢𞤣𞤮 𞤴𞤮𞤲𞤼𞤫𞤪𞤫 𞤼𞤭𞤥𞥆𞤵𞤣𞤫. 𞤑𞤮𞤲𞤮 𞤲𞤮 𞤼𞤭𞤶𞥆𞤢𞥄⹁ 𞤁𞤫𞤲𞤭 𞤅𞤢𞤧𞤵 𞤐𞤺𞤫𞤧𞤮⹁ 𞤸𞤮𞥅𞤪𞤫𞥅𞤶𞤮 𞤮𞤲 𞤬𞤫𞤱𞤲𞤣𞤮 𞤯𞤮𞤮⹁ 𞤳𞤢 𞤮 𞤶𞤮𞥅𞤯𞤭𞤼𞤭𞥅. 𞤌 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥓𞥖 (𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤶𞤫𞥅𞤺𞤮𞤮) 𞤳𞤢 𞤤𞤢𞥄𞤥𞤵. 𞤑𞤮 𞤺𞤭𞤤𞤢 𞥑𞥙𞥗𞥙 𞤮 𞤬𞤵𞤯𞥆𞤭 𞤤𞤢𞥄𞤥𞤢𞥄𞤣𞤫.
𞤐𞤣𞤫 𞤼𞤢𞤱𞤵𞤲𞤮𞥅 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣 𞤢𞤤𞤢𞥄 𞤤𞤫𞤳𞥆𞤭⹁ 𞤨𞤢𞤣𞥆𞤵𞤤𞤫 𞤯𞤫𞤲 (𞤱𞤢𞤳𞤧𞤫𞤲) 𞤳𞤢𞤣𞤭 𞤱𞤫𞥅𞤩𞤢𞤲𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤬𞤮𞤱 𞤼𞤢𞤸𞤮⹁ 𞤳𞤮 𞤪𞤫𞤲𞤼𞤢𞤺𞤮𞤤 𞤫 𞤪𞤢𞥄𞤩𞤭𞤲𞤢𞤴𞤯𞤭 𞤯𞤭𞤲 𞤩𞤵𞤪𞤭 𞤫 𞤥𞤵𞤰𞥆𞤵𞤣𞤫.
𞤍𞤭𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤥𞤵𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤃𞤢𞤤𞤭: 𞤀𞤸𞤥𞤢𞤣𞤵 𞤖𞤢𞤴𞤢 𞤅𞤢𞥄𞤲𞤮𞤺𞤮⹁ 𞤬𞤮𞤤𞥆𞤵𞤲𞤮𞥅𞤯𞤮 𞤮𞤲 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫⹁ 𞤪𞤮𞤱𞤼𞤭𞤪𞤢𞥄𞤥𞤢 𞤳𞤢𞤤𞤢 𞤳𞤮 𞤮 𞤬𞤢𞤱𞤢𞤲𞤮𞥅 𞤩𞤢𞥄𞤱𞤮 𞤮 𞤲𞤢𞤲𞤺𞤫𞥅𞤣𞤫 𞤫 𞥒𞥐𞥑𞥓 𞤬𞤭𞥅 𞤱𞤢𞤪𞤵𞤸𞤮𞥅𞤪𞤫. 𞤑𞤢𞤲𞤳𞤮 𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤫𞤩𞤫 𞤬𞤢𞤱𞤢𞤲𞤮𞥅 𞤱𞤢𞤪𞤵𞤺𞤮𞤤 𞤧𞤮𞥅𞤪𞤭𞥅𞤩𞤫 𞥒𞥖 𞤼𞤢𞤱𞤢𞤲𞤮𞥅𞤩𞤫 𞤫 𞤣𞤢𞤪𞤼𞤭𞥅𞤩𞤫 𞤬𞤵𞤤𞥆𞤵𞤺𞤮𞤤 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫 𞤩𞤫𞤲.
𞤇𞤢𞤴𞤼𞤭 𞤮 𞤲𞤢𞤲𞤺𞤢𞥄𞤥𞤢 𞤫 𞤔𞤮𞤤𞤮 𞥒𞥐𞥑𞥓⹁ 𞤮 𞤧𞤮𞤳𞤢𞥄 𞤧𞤫𞥅𞤯𞤢⹁ 𞤪𞤫𞤬𞤼𞤭 𞤮 𞤴𞤢𞤤𞤼𞤭𞤲𞤢𞥄⹁ 𞤮 𞤵𞤬𞤢𞥄 𞤫 𞤸𞤵𞤩𞤫𞥅𞤪𞤫 𞤳𞤢 𞤧𞤫𞤪𞤢𞥄𞤪𞤭 𞤄𞤢𞤥𞤢𞤳𞤮. 𞤑𞤮 𞤼𞤮𞤲 𞤮 𞤸𞤢𞤦𞥆𞤭𞤲𞤢𞤲𞤮𞥅 𞤸𞤢𞥄 𞤮 𞤬𞤵𞤯𞥆𞤢𞥄 𞤻𞤢𞥄𞤱𞤫𞥅𞤣𞤫 𞤫 𞤔𞤮𞤤𞤮 𞥒𞥐𞥑𞥖. 𞤑𞤮𞤲𞤮 𞤸𞤢𞤴 𞤼𞤭𞤥𞥆𞤢𞥄𞤤𞤭 𞤶𞤮𞤲𞤼𞤫 𞤯𞤭𞤯𞤭⹁ 𞤻𞤢𞥄𞤱𞤮𞥅𞤪𞤫 𞤣𞤢𞤪𞤼𞤭𞤲𞤢𞥄. 𞤘𞤭𞤤𞤢 𞤫 𞤅𞤭𞥅𞤤𞤮 𞥒𞥐𞥒𞥐⹁ 𞤮 𞤲𞤫𞤱𞤲𞤢𞤲𞤢𞥄 𞤳𞤢𞤣𞤭 𞤴𞤢𞤤𞤼𞤵𞤺𞤮𞤤 𞤳𞤫𞤲𞤫.
𞤑𞤮𞤲𞤮 𞤦𞤢𞤯𞤼𞤢𞤲𞤫 𞤧𞤢𞤪𞤭𞤴𞤢 𞤳𞤫𞤧𞤢 𞤱𞤢𞤯𞤢𞥄𞤳𞤢 𞤪𞤮𞤱𞤢𞤲𞤭 𞤬𞤭𞥅 𞤱𞤫𞤤𞤣𞤭𞤲𞤼𞤭𞤲𞤺𞤮𞤤 𞤩𞤭𞤯𞤩𞤫 𞤃𞤢𞤤𞤭 𞤩𞤫𞤲 𞤩𞤢𞥄𞤱𞤮 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤬𞤮𞤤𞥆𞤫𞥅𞤣𞤫⹁ 𞤅𞤢𞥄𞤲𞤮𞤺𞤮 𞤫 𞤴𞤭𞤥𞤩𞤫 𞤥𞤵𞤲 𞤩𞤫𞤲 𞤪𞤮𞤱𞤼𞤭𞤪𞤢𞥄𞤥𞤢 𞤨𞤢𞤱𞤫 𞤯𞤫 𞤩𞤫 𞤬𞤢𞤱𞤢𞤲𞤮𞥅 𞤯𞤫𞤲 𞤬𞤮𞤨. 𞤒𞤭𞤥𞤩𞤫 𞤱𞤢𞤪𞤢𞤲𞤢𞥄𞤩𞤫 𞤩𞤫𞤲 𞤳𞤢𞤣𞤭 𞤶𞤢𞤩𞤭𞥅 𞤴𞤮𞤩𞤭𞤼𞤭𞤪𞤫𞥅𞤣𞤫  𞤳𞤢𞥄𞤤𞤭𞤧𞤭 𞤷𞤮𞤺𞥆𞤮 𞤱𞤢𞤪𞤢𞥄𞤩𞤫 𞤩𞤫𞤲.
𞤘𞤭𞤤𞤢 𞤸𞤢𞤲𞤣𞤫 𞤀𞤸𞤥𞤢𞤣𞤵 𞤖𞤢𞤴𞤢 𞤅𞤢𞥄𞤲𞤮𞤺𞤮 𞤸𞤫𞤩𞤼𞤭𞥅 𞤸𞤮𞥅𞤪𞤫 𞤥𞤵𞥅𞤲. 𞤌𞤥𞤮 𞤱𞤢𞥄𞤱𞤭 𞤱𞤢𞤯𞤵𞤣𞤫 𞤳𞤢𞤤𞤢 𞤳𞤮 𞤩𞤭𞤯𞥆𞤮 𞤤𞤫𞤴𞤣𞤭 𞤃𞤢𞤤𞤭 𞤶𞤫𞤴𞤵𞤯𞤮 𞤸𞤮𞥅𞤪𞤫 𞤥𞤵𞥅𞤲 𞤣𞤵𞤽𞤢𞤲𞤢𞥄 𞤱𞤢𞤯𞤵𞤺𞤮𞤤.
𞤅𞤀𞤃𞤋𞤒𞤀 𞤅𞤓𞤂𞤓𞤖𞤓 𞤖𞤀𞤅𞤀𞤐⹁ 𞤳𞤮 𞤯𞤵𞤥 𞤱𞤮𞤲𞤭 𞤭𞤲𞤣𞤫 𞤸𞤢𞤳𞥆𞤮 𞤲𞤣𞤫𞤲. 𞤑𞤮 𞤸𞤮 𞤢𞤪𞤢𞤲𞤮 𞤫 𞤪𞤫𞤱𞤩𞤫 𞤩𞤫𞤲 𞤤𞤢𞥄𞤼𞤢𞤺𞤮𞤤 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤚𞤢𞤲𞤧𞤢𞤲𞤭𞤴𞤭.
𞤉 𞤤𞤫𞤴 𞤻𞤢𞥄𞤱𞤮𞥅𞤶𞤫 𞤣𞤮𞤧𞤼𞤫𞤪𞤫 𞤚𞤢𞤲𞤧𞤢𞤲𞤭𞤴𞤢 𞤲𞤣𞤫𞤲⹁ 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤔𞤮𞤲 𞤃𞤢𞤺𞤵𞤬𞤵𞤤𞤭 𞤲𞤣𞤫𞤲⹁ 𞤑𞤮 𞤅𞤮𞤲𞥆𞤢 𞤅𞤢𞤥𞤭𞤴𞤢 𞤅𞤵𞤤𞤵𞤸𞤵 𞤱𞤮𞤲𞤭 𞤤𞤮𞤲𞤼𞤢𞥄𞤣𞤫 𞤥𞤮 𞤸𞤮𞥅𞤪𞤫 𞤤𞤫𞤴𞤣𞤭 𞤲𞤣𞤭𞤲. 
𞤅𞤮𞤲𞥆𞤢 𞤅𞤢𞤥𞤭𞤴𞤢 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥖𞥑 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤺𞤮𞤮). 𞤑𞤮 𞤔𞤢𞤲𞤶𞤭𞤦𞤢𞤪 𞤸𞤮 𞤶𞤭𞤦𞤭𞤲𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐. 𞤑𞤮 𞤼𞤮𞤲 𞤸𞤮 𞤶𞤢𞤲𞤺𞤭 𞤸𞤢𞥄 𞤮 𞤩𞤢𞥄𞤪𞤮𞤴𞤭 𞤳𞤢 𞤶𞤢𞥄𞤩𞤭𞤸𞤢𞥄𞤯𞤼𞤭𞤪𞤣𞤫. 𞤈𞤫𞤬𞤼𞤭 𞤸𞤮 𞤩𞤫𞤴𞤣𞤭𞤼𞤮𞤴𞤭𞥅 𞤺𞤢𞤲𞤣𞤢𞤤 𞤸𞤢𞥄 𞤤𞤫𞤴𞤣𞤭 𞤋𞤲𞤣𞤭𞤴𞤢 𞤳𞤢𞤻𞤵𞤲 𞤫 𞤶𞤢𞥄𞤩𞤭𞤸𞤢𞥄𞤯𞤼𞤭𞤪𞤣𞤫 𞤃𞤢𞤲𞤷𞤫𞤧𞤼𞤫𞤪⹁ 𞤲𞤣𞤫𞤪 𞤤𞤫𞤴𞤣𞤭 𞤉𞤲𞤺𞤫𞤤𞤫.
𞤑𞤮 𞤫 𞥒𞥐𞥑𞥐 𞤸𞤮 𞤲𞤢𞥄𞤼𞤭𞥅 𞤳𞤢 𞤧𞤢𞤪𞤴𞤭𞤪𞤣𞤵 𞤺𞤫𞤲𞤣𞤭𞤳𞤮𞥅𞤪𞤵 𞤚𞤢𞤲𞤧𞤢𞤲𞤭𞤴𞤢. 𞤇𞤢𞥄𞤱𞤮 𞤯𞤵𞤥⹁ 𞤫 𞥒𞥐𞥑𞥔 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤬𞤫𞤱𞤲𞤣𞤮 𞤮𞤲 𞤧𞤢𞥄𞤴𞤭 𞤼𞤮𞤯𞥆𞤭𞥅 𞤥𞤮 𞤱𞤮𞤲𞤵𞤺𞤮𞤤 𞤶𞤢𞥄𞤺𞤮𞤪𞤯𞤮 𞤮𞤲 𞤬𞤭𞥅 𞤥𞤵𞤪𞤢𞥄𞤯𞤭 𞤆𞤮𞤼𞥆𞤢𞤤 𞤳𞤢 𞤴𞤭𞥅𞤤𞤭𞤪𞤣𞤫 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤮𞤲. 𞤊𞤫𞤱𞤲𞤣𞤮 𞤧𞤵𞤩𞤮 𞤲𞤺𞤮𞤲 𞥒𞥐𞥑𞥕⹁ 𞤔𞤮𞤲 𞤃𞤢𞤺𞤵𞤬𞤵𞤤𞤭 𞤧𞤵𞤩𞤭𞥅 𞤥𞤮 𞤳𞤮 𞤤𞤢𞥄𞤼𞤮𞥅 𞤷𞤵𞤳𞥆𞤮 𞤥𞤢𞤳𞥆𞤮.
𞤐𞤣𞤫 𞤼𞤢𞤱𞤵𞤲𞤮𞥅 𞤔𞤮𞤲 𞤃𞤢𞤺𞤵𞤬𞤵𞤤𞤭 𞤴𞤭𞤯𞤢𞥄 𞤴𞤢𞤸𞤣𞤵⹁ 𞤺𞤭𞤤𞤢 𞤩𞤫 𞤤𞤢𞥄𞤥𞤭𞥅 𞤫 𞥒𞥐𞥑𞥕⹁ 𞤳𞤮 𞤅𞤮𞤲𞥆𞤢 𞤅𞤢𞤥𞤭𞤴𞤢 𞤤𞤮𞤲𞤼𞤮𞤼𞤮𞥅 𞤥𞤮 𞤫 𞤼𞤮𞤥𞤦𞤮𞤲𞥋𞤣𞤭𞤪𞤫 𞤱𞤢𞤯𞤢𞤴𞤯𞤫 𞤯𞤫𞤲 𞤬𞤮𞤨 𞤴𞤢𞥄𞤧𞤭 𞤀𞤬𞤪𞤭𞤳𞤢𞥄. 𞤘𞤭𞤤𞤢 𞤃𞤢𞤺𞤵𞤬𞤵𞤤𞤭 𞤤𞤢𞥄𞤥𞤭𞥅 𞤫 𞥒𞥐𞥑𞥕⹁ 𞤳𞤮 𞤤𞤢𞥄𞤦𞤭𞥅 𞤶𞤫𞥅𞤼𞤢𞤼𞤭 𞤨𞤫𞤼 𞤮 𞤴𞤢𞤤𞤼𞤭 𞤫 𞤲𞤣𞤫𞤪 𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲⹁ 𞤮 𞤴𞤢𞤸𞤭 𞤫 𞤤𞤫𞤴𞤯𞤫 𞤱𞤮𞤲𞤯𞤫 𞤥𞤮𞤺𞥆𞤮 𞤚𞤢𞤲𞤧𞤢𞤲𞤭𞤴𞤢. 
𞤑𞤮 𞤩𞤵𞤪𞤭 𞤫 𞤱𞤮𞤯𞥆𞤵𞤣𞤫  𞤳𞤢 𞤮 𞤴𞤢𞤸𞤭⹁ 𞤳𞤮 𞤙𞤢𞥄𞤥𞤲𞤢 𞤀𞤬𞤪𞤭𞤳𞤢𞥄 𞤳𞤢 𞤤𞤫𞤴𞤣𞤭 𞤃𞤢𞤲𞤣𞤫𞤤𞤢. 𞤍𞤫𞤴𞤢 𞤤𞤫𞤴𞤯𞤫 𞤯𞤫 𞤮 𞤴𞤢𞤸𞤭 𞤫 𞤥𞤵𞥅𞤲 𞤳𞤮 𞤉𞤷𞤮𞤨𞤭𞤴𞤢⹁ 𞤈𞤵𞤱𞤢𞤲𞤣𞤢⹁ 𞤐𞤢𞤥𞤭𞤦𞤭𞤴𞤢⹁ 𞤑𞤫𞤲𞤭𞤴𞤢 𞤫 𞤅𞤭𞤥𞤦𞤢𞥄𞤦𞤵𞤱𞤫. 𞤑𞤢𞤤𞤢 𞤶𞤢𞤸𞤢𞤤 𞤧𞤢𞥄𞤼𞤭𞤲𞤢𞥄𞤲𞤺𞤢𞤤 𞤸𞤫𞤣𞥆𞤫 𞤉𞤪𞤮𞤨⹁ 𞤀𞥄𞤧𞤭𞤴𞤢 𞤥𞤢𞤤𞥆𞤢 𞤀𞤥𞤫𞤪𞤭𞤳𞤢𞥄⹁ 𞤳𞤮 𞤅𞤢𞤥𞤭𞤴𞤢 𞤅𞤵𞤤𞤵𞤤𞤵 𞤴𞤢𞤸𞤢𞤴𞤲𞤮𞥅. 
𞤉 𞤼𞤵𞤥𞤦𞤮𞤲𞤣𞤭𞤪𞤫 𞤱𞤭𞤲𞤣𞤫𞤪𞤫𞤴𞤢𞤲𞤳𞤮𞥅𞤶𞤫 𞤯𞤫𞤲⹁ 𞤳𞤮 𞤅𞤢𞤥𞤭𞤴𞤢 𞤩𞤵𞤪𞤢𞥄 𞤢𞤲𞤣𞤫𞥅𞤣𞤫. 𞤍𞤵𞤥 𞤬𞤮𞤨 𞤲𞤮 𞤱𞤢𞤤𞥆𞤭 𞤥𞤮 𞤸𞤫𞤦𞤭𞤤𞤢𞤲𞤢𞥄𞤣𞤫 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵 𞤲𞤣𞤫𞤲. 𞤉 𞤲𞤣𞤫𞤪 𞤸𞤭𞥅𞤪𞤲𞤢 𞤀𞤬𞤪𞤭𞤳𞤢𞥄⹁ 𞤧𞤭 𞤶𞤮 𞤶𞤮𞥅𞤯𞥆𞤭𞤲𞤢𞥄𞤥𞤢⹁ 𞤳𞤮 𞤸𞤢𞤲𞤳𞤮 𞤱𞤮𞤲𞤮𞤴𞤼𞤢 𞤯𞤭𞤯𞤢𞤩𞤮 𞤫 𞤪𞤫𞤱𞤩𞤫 𞤩𞤫𞤲 𞤱𞤮𞤲𞤵𞤺𞤵𞤤 𞤸𞤮𞤪𞤫𞥅𞤶𞤮 𞤤𞤫𞤴𞤣𞤭. 𞤀𞤪𞤢𞤲𞤮 𞤮𞤲 𞤳𞤮 𞤅𞤢𞤸𞤤𞤫 𞤱𞤮𞤪𞤳 𞤅𞤫𞤣𞤫⹁ 𞤸𞤮𞥅𞤪𞤫𞤶𞤮 𞤉𞤷𞤮𞤨𞤭𞤴𞤢 𞤸𞤮𞤲.
𞤑𞤮 𞤺𞤭𞤤𞤢 𞥑𞥙𞥗𞥘 𞤅𞤢𞤥𞤭𞤴𞤢 𞤅𞤵𞤤𞤵𞤸𞤵 𞤶𞤮𞤥𞤦𞤢𞥄. 𞤃𞤮𞥅𞤣𞤭 𞤸𞤢𞤳𞥆𞤮 𞤳𞤮 𞤖𞤢𞥄𞤬𞤭𞥁 𞤀𞤥𞤭𞥅𞤪 𞤭𞤲𞥆𞤫𞤼𞤫𞥅. 𞤉𞤩𞤫 𞤸𞤫𞤩𞤭𞤣𞤭 𞤩𞤭𞤯𞤩𞤫 𞤲𞤢𞤴𞤮.
𞤔𞤮𞤲 𞤃𞤢𞤺𞤵𞤬𞤵𞤤𞤭⹁ 𞤸𞤮𞥅𞤪𞤫𞥅𞤶𞤮 𞤚𞤢𞤲𞤧𞤢𞤲𞤭𞤴𞤢 𞤮𞤲 𞤥𞤢𞥄𞤴𞤭𞥅 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑𞥗 𞤐𞤦𞤮𞥅𞤴𞤮 𞥒𞥐𞥒𞥑. 𞤖𞤢𞤪𞤭 𞤳𞤮 𞤣𞤵𞥅𞤩𞤭 𞥖𞥑 𞤮 𞤥𞤢𞤪𞤭. 𞤂𞤢𞥄𞤥𞤵 𞤲𞤺𞤵𞤲 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤻𞤢𞤱𞤵 𞤩𞤫𞤪𞤲𞤣𞤫 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮.
𞤇𞤵𞤪𞤭𞥅 𞤶𞤮𞤲𞤼𞤫 𞤯𞤭𞤯𞤭 𞤺𞤭𞤤𞤢 𞤮 𞤱𞤢𞤴𞤪𞤢𞥄 𞤴𞤭𞤫𞥅𞤣𞤫 𞤫 𞤳𞤫𞤲𞤫⹁ 𞤸𞤢𞥄 𞤤𞤭𞤣𞥆𞤭𞥅𞤩𞤫 𞤥𞤮 𞤩𞤫𞤲 𞤤𞤢𞤲𞤣𞤭𞥅 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤢𞤲𞤣𞤭𞤲𞤺𞤮𞤤 𞤴𞤭𞤥𞤩𞤫 𞤩𞤫𞤲 𞤳𞤢 𞤮 𞤱𞤮𞤲𞤭. 𞤑𞤢𞤥𞤩𞤫⹁ 𞤩𞤫 𞤼𞤵𞥅𞤥𞤵𞤲𞤮 𞤥𞤮 𞤱𞤮𞤲𞤣𞤵𞤺𞤮𞤤 𞤫 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤲𞤺𞤵𞤲. 𞤑𞤮𞤲𞤮 𞤯𞤵𞤥 𞤼𞤢𞤦𞤭𞤲𞤼𞤭𞤲𞤢𞥄𞤳𞤢 𞤼𞤢𞤸𞤮. 𞤑𞤵𞤯𞤮𞤤 𞤬𞤭𞥅 𞤯𞤵𞤥 𞤳𞤢 𞤴𞤫𞤱𞤼𞤢𞥄 𞤲𞤮 𞤯𞤮𞤮: 𞤖𞤌𞤂 𞤚𞤌 𞤔𞤌𞤐 𞤃𞤀𞤘𞤓𞤊𞤓𞤂𞤋 𞤏𞤌𞤐𞤋؟
𞤑𞤮 𞤫 𞥒𞥐𞥑𞥕 𞤃𞤢𞤺𞤵𞤬𞤵𞤤𞤭𞥅 𞤤𞤢𞥄𞤼𞤭𞥅 𞤸𞤮𞥅𞤪𞤫𞥅𞤶𞤮 𞤚𞤢𞤲𞤧𞤢𞤲𞤭𞤴𞤢 𞤮𞤲. 𞤑𞤮 𞤪𞤮𞤱𞤢𞤲𞤭 𞤫 𞥒𞥐𞥒𞥐 𞤮 𞤶𞤮𞥅𞤯𞤭𞤼𞤭𞥅 𞤳𞤢𞤣𞤭 𞤳𞤢 𞤶𞤵𞤤𞥆𞤫𞤪𞤫.
𞤌𞤥𞤮 𞤢𞤷𞥆𞤭 𞤩𞤫𞤴𞤲𞤺𞤵 𞤫 𞤩𞤭𞤯𞤩𞤫 𞤯𞤭𞤯𞤮. 𞤅𞤮 𞤼𞤢𞤦𞤭𞤼𞤭𞥅 𞤳𞤮 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤃𞤢𞤺𞤵𞤬𞤵𞤤𞤭 𞤲𞤣𞤫𞤲⹁ 𞤸𞤢𞤪𞤢𞤴 𞤳𞤮 𞤳𞤢𞤲𞤳𞤮 𞤱𞤮𞤲𞤭 𞤯𞤭𞤯𞤢𞤩𞤮 𞤫 𞤸𞤮𞥅𞤪𞤫𞥅𞤩𞤫 𞤀𞤬𞤪𞤭𞤳𞤢𞥄 𞤩𞤫 𞤑𞤮𞤾𞤭𞤣-𞥑𞥙 𞤱𞤢𞤪𞤭. 𞤀𞤪𞤢𞤲𞤮 𞤮𞤲 𞤳𞤮 𞤆𞤭𞤴𞤫𞤪 𞤑𞤵𞤪𞤵𞤲𞤧𞤭𞤧𞤢⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤄𞤵𞤪𞤵𞤲𞤣𞤭𞥅 𞤮𞤲. 𞤌𞤲 𞤯𞤮𞤲 𞤳𞤢𞤣𞤭⹁ 𞤶𞤢𞥄𞤺𞤮𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤱𞤭𞤵𞤲𞤮 𞤳𞤮 𞤼𞤢𞤰𞤵 𞤩𞤫𞤪𞤲𞤣𞤫 𞤱𞤮𞤲𞤵𞤲𞤮𞥅 𞤧𞤢𞤦𞤵 𞤥𞤢𞤳𞥆𞤮⹁ 𞤳𞤮𞤲𞤮 𞤲𞤮 𞤢𞤲𞤣𞤢𞥄 𞤳𞤢𞤲𞤳𞤮 𞤫 𞤴𞤵𞤥𞥆𞤢 𞤥𞤢𞤳𞥆𞤮 𞤬𞤮𞤱 𞤳𞤮 𞤑𞤮𞤾𞤭𞤣-𞥑𞥙 𞤱𞤢𞤪𞤭 𞤩𞤫. 𞤑𞤵𞤪𞤵𞤲𞤧𞤭𞤧𞤢 𞤳𞤮 𞤣𞤵𞥅𞤩𞤭 𞥕𞥕 𞤨𞤫𞤼 𞤥𞤢𞤪𞤵𞤲𞤮𞥅 𞤬𞤫𞤱𞤲𞤣𞤮 𞤮 𞤥𞤢𞥄𞤴𞤭.
𞤐𞤣𞤫𞥅 𞤲𞤢𞤱𞤲𞤢𞥄𞤪𞤫 𞤤𞤫 𞤳𞤮 𞤺𞤮𞥅𞤲𞤺𞤢. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤣𞤫 𞤢𞤤𞤢𞥄 𞤤𞤫𞤳𞥆𞤭⹁ 𞤨𞤢𞤣𞥆𞤵𞤤𞤫 𞤯𞤫𞤲 (𞤱𞤢𞤳𞤧𞤫𞤲) 𞤳𞤢𞤣𞤭 𞤱𞤫𞥅𞤩𞤢𞤲𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤬𞤮𞤱 𞤼𞤢𞤸𞤮⹁ 𞤳𞤮 𞤪𞤫𞤲𞤼𞤢𞤺𞤮𞤤 𞤫 𞤪𞤢𞥄𞤩𞤭𞤲𞤢𞤴𞤯𞤭 𞤯𞤭𞤲 𞤩𞤵𞤪𞤭 𞤫 𞤥𞤵𞤰𞥆𞤵𞤣𞤫.
𞤍𞤭𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤥𞤵𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤑𞤮 𞤃𞤮𞤪𞤭𞤼𞤢𞤲𞥆𞤢𞥄𞤶𞤮 𞤭𞤲𞥆𞤫𞤼𞤫𞥅𞤯𞤮 𞤀𞤤𞤹𞤢𞥄𞤧𞤭𞤥𞤵 𞤏𞤢𞥄𞤲⹁ 𞤱𞤮𞤲𞤭 𞤳𞤮 𞤀𞤲𞤼𞤮𞤲𞤭𞤴𞤮 𞤘𞤭𞤼𞤫𞤪𞤫𞤧⹁ 𞤄𞤭𞤲𞤣𞤮 𞤃𞤢𞤱𞤯𞤮 𞤥𞤢𞤤𞥆𞤢 𞤀𞤪𞤣𞤭𞥅𞤯𞤮  𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN)⹁ 𞤼𞤮𞤯𞥆𞤭𞥅 𞤤𞤢𞥄𞤼𞤢𞤺𞤮𞤤 𞤲𞤭𞤤𞥆𞤢𞥄𞤶𞤮 𞤥𞤢𞤳𞥆𞤮 𞤥𞤢𞤳𞥆𞤮 𞤮𞤲 𞤫 𞤤𞤫𞤴𞤣𞤭 𞤃𞤢𞤤𞤭  𞤳𞤢𞤻𞤵𞤲 𞤫 𞤸𞤮𞥅𞤪𞤫𞥅𞤶𞤮 𞤳𞤮𞤲𞤵 𞤃𞤋𞤐𞤋𞤅𞤃𞤀 (MINUSMA) 𞤼𞤮 𞤤𞤫𞤴𞤣𞤭 𞤃𞤢𞤤𞤭. 𞤑𞤮 𞤕𞤢𞥄𞤣𞤲𞤢𞥄𞤶𞤮 𞤱𞤭𞤫𞤼𞤫𞥅𞤯𞤮 𞤃𞤢𞤸𞤢𞤥𞤢𞤼 𞤅𞤢𞥄𞤤𞤫𞥅⹁ 𞤮 𞤤𞤮𞤲𞤼𞤭𞥅.
𞤀𞤣𞤮 𞤯𞤵𞤥⹁ 𞤸𞤢𞤪𞤭 𞤀𞤤𞤹𞤢𞥄𞤧𞤭𞤥𞤵 𞤏𞤢𞥄𞤲 𞤳𞤮 𞤆𞤮𞤼𞥆𞤢𞤤 𞤀𞤊𞤪𞤭𞤳𞤢𞥄 𞤲𞤺𞤢𞤤 𞤮 𞤺𞤮𞤤𞥆𞤢𞤲𞤢𞤴𞤲𞤮𞥅. 𞤑𞤮𞤲𞤮 𞤢𞤣𞤮 𞤮 𞤺𞤮𞤤𞥆𞤢𞤲𞤣𞤫 𞤆𞤮𞤼𞥆𞤢𞤤 𞤀𞤬𞤪𞤭𞤳𞤢𞥄 𞤲𞤺𞤢𞤤⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤄𞤢𞤤𞥆𞤮 𞤄𞤭𞤲𞤣𞤮 𞤃𞤢𞤱𞤯𞤮 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 𞤬𞤭𞥅 𞤼𞤢𞤦𞤭𞤲𞤼𞤭𞤲𞤺𞤮𞤤 𞤶𞤢𞤥𞤵 𞤥𞤢𞤤𞥆𞤢 𞤩𞤵𞤩𞤼𞤵. 𞤑𞤮 𞤮 𞤢𞤲𞤣𞤭𞤪𞤢𞥄𞤯𞤮 𞤴𞤭𞤯𞤵𞤺𞤮𞤤 𞤀𞤬𞤪𞤭𞤳𞤢𞥄. 𞤅𞤢𞤺𞤮 𞤥𞤢𞤳𞥆𞤮 𞤳𞤮 𞤨𞤫𞤸𞤫 𞤀𞤬𞤪𞤭𞤳𞤢𞥄 𞤸𞤢𞥄𞤲𞤢𞥄 𞤸𞤵𞥅𞤱𞤼𞤮𞤪𞤮𞥅𞤣𞤫 𞤬𞤭𞥅 𞤸𞤵𞥅𞤩𞤲𞤵𞤺𞤮𞤤 𞤷𞤢𞤯𞤫𞥅𞤤𞤫 𞤀𞤬𞤪𞤭𞤳𞤢𞥄 𞤯𞤫𞤲.

𞤃𞤢𞤸𞤢𞤥𞤢𞤼 𞤅𞤢𞥄𞤤𞤫𞥅 𞤲𞤮 𞤼𞤭𞤶𞥆𞤢𞥄 𞤳𞤢 𞤮 𞤤𞤮𞤲𞤼𞤮𞥅 𞤃𞤵𞤸𞤢𞤥𞥆𞤢𞤣 𞤋𞤦𞤲𞤵 𞤡𞤢𞤥𞤦𞤢𞥄𞤧 𞤳𞤢 𞤒𞤭𞥅𞤤𞤭𞤪𞤣𞤫 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN) 𞤬𞤭𞥅 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤱𞤮𞤲𞤵𞤲𞥋𞤣𞤫 𞤁𞤢𞤳𞤢𞤪. 𞤖𞤢𞤪𞤭 𞤲𞤫𞥅𞤩𞤢𞤼𞤢𞥄 𞤼𞤭𞤥𞥆𞤢 𞤣𞤵𞥅𞤩𞤭𞥅 𞤶𞤫𞥅𞤯𞤭𞤯𞤭 𞤺𞤭𞤤𞤢 𞤮 𞤱𞤮𞤲𞤭 𞤫 𞤲𞤣𞤫𞥅 𞤶𞤮𞥅𞤯𞤲𞤣𞤫. 𞤑𞤮 𞤫 𞥒𞥐𞥑𞥔 𞤮 𞤤𞤮𞤲𞤼𞤭𞥅 𞤅𞤢𞤭𞥅𞤣 𞤔𞤭𞤲𞤭𞤼⹁ 𞤀𞤤𞤶𞤢𞤪𞤭𞤲𞤳𞤫𞥅𞤶𞤮.  

𞤋𞤦𞤲𞤵 𞤡𞤢𞤥𞤦𞤢𞥄𞤧⹁ 𞤳𞤮 𞤘𞤢𞤲𞤢𞤲𞤳𞤫𞥅𞤶𞤮⹁ 𞤢𞤲𞤣𞤢𞥄𞤯𞤮 𞤬𞤮𞤼𞤢 𞤫 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤧𞤢𞤦𞤵 𞤯𞤵𞥅𞤯𞤵𞤺𞤮𞤤 𞤥𞤢𞤳𞥆𞤮 𞤢𞤪𞤵𞤺𞤮𞤤 𞤑𞤮𞤲𞤢𞥄𞤳𞤭𞤪𞤭 𞤬𞤭𞥅 𞤶𞤭𞤩𞤼𞤵𞤺𞤮𞤤 𞤷𞤢𞤯𞤫𞥅𞤤𞤫 𞤣𞤢𞤱𞤪𞤮𞤴𞤢𞤲𞤳𞤫𞥅𞤶𞤫 𞤸𞤢𞤳𞥆𞤵𞤲𞥋𞤣𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤫 𞤤𞤭𞤣𞥆𞤵 𞤥𞤢𞤳𞥆𞤮 𞤲𞤺𞤵𞤲. 𞤑𞤮𞤲𞤮 𞤳𞤢 𞤧𞤢𞤳𞥆𞤭𞤼𞤮𞤪𞤵𞤲⹁ 𞤯𞤵𞥅𞤯𞤵𞤩𞤫 𞤫 𞤩𞤫𞥅 𞤳𞤢 𞤂𞤭𞤣𞥆𞤮 𞤘𞤭𞤲𞤫 𞤢𞤤𞤢𞤲𞤢𞥄𞤲𞤮 𞤥𞤮 𞤶𞤭𞤳𞥆𞤫⹁ 𞤧𞤢𞤦𞤵 𞤫𞤩𞤫 𞤼𞤵𞥅𞤥𞤵𞤲𞤮𞥅 𞤥𞤮 𞤦𞤢𞤥𞤦𞤢𞤲𞤺𞤮𞤤 𞤀𞤤𞤬𞤢𞥄 𞤑𞤮𞤲𞤣𞤫.  
𞤓𞤥𞤢𞤪𞤵 𞤐𞤦𞤢𞤤𞤣𞤫⹁ 𞤺𞤭𞤲𞤫𞤲𞤢𞥄𞤶𞤮 𞤱𞤢𞤪𞤵𞤲𞤮𞥅𞤯𞤮 𞤩𞤫𞤴𞤲𞤺𞤵 𞤥𞤵𞤵𞤲 𞤫 𞤲𞤣𞤫𞤪 𞤤𞤫𞤴𞤣𞤭 𞤄𞤫𞤤𞤧𞤭𞤳 𞤲𞤣𞤭𞤲⹁ 𞤼𞤢𞤰𞤢𞤲𞤢𞥄𞤥𞤢 𞤻𞤢𞥄𞤱𞤮𞥅𞤪𞤫 𞤸𞤢𞤲𞤣𞤫 𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑𞥒 𞤐𞤦𞤮𞥅𞤴𞤮 𞥒𞥐𞥒𞥑 𞤳𞤢 𞤻𞤢𞥄𞤱𞤭𞤪𞤣𞤫 𞤧𞤢𞥄𞤪𞤫 𞤤𞤭𞤴𞤫𞥅𞤧. 𞤙𞤢𞥄𞤱𞤮𞥅𞤱𞤮 𞤮𞤲 𞤸𞤢𞤨𞥆𞤢𞤲𞤭 𞤥𞤮 𞤧𞤮𞤳𞤫𞤺𞤮𞤤 𞤣𞤵𞥅𞤩𞤭 𞥑𞥘 (𞤧𞤢𞤨𞥆𞤮𞤴 𞤫 𞤶𞤫𞥅𞤼𞤢𞤼𞤭) 𞤬𞤭𞥅 𞤱𞤢𞤪𞤵𞤺𞤮𞤤 𞤩𞤫𞤴𞤲𞤺𞤵 𞤥𞤢𞤳𞥆𞤮 𞤓𞤥𞥆𞤵 𞤔𞤢𞤤𞥆𞤮 𞤶𞤮𞤺𞤭𞤲𞤮𞥅𞤯𞤮 𞤣𞤵𞥅𞤩𞤭 𞥒𞥖 (𞤲𞤮𞥅𞤺𞤢𞤴 𞤫 𞤶𞤫𞥅𞤺𞤮𞤮). 
𞤇𞤵𞤪𞤭𞥅 𞤣𞤵𞥅𞤩𞤭 𞤼𞤢𞤼𞤭 𞤺𞤭𞤤𞤢 𞤲𞤣𞤫𞥅 𞤱𞤢𞤪𞤸𞤮𞥅𞤪𞤫 𞤱𞤢𞤯𞤭. 𞤑𞤮 𞤶𞤫𞤥𞥆𞤢 𞤻𞤢𞤤𞤲𞤣𞤫 𞥓𞥐 𞤲𞤮 𞤱𞤫𞥅𞤼𞤵𞤣𞤫 𞥓𞥑 𞤅𞤭𞥅𞤤𞤮 𞥒𞥐𞥑𞥘⹁ 𞤓𞤥𞤢𞤪𞤵 𞤰𞤫𞤼𞥆𞤭 𞤤𞤢𞤩𞤭⹁ 𞤼𞤵𞤬𞤭 𞤵𞤥𞥆𞤵 𞤤𞤢𞥄𞤦𞤭 𞤦𞤵𞤴. 𞤇𞤢𞥄𞤴𞤼𞤭 𞤣𞤫𞤦𞥆𞤮 𞤮𞤲 𞤥𞤢𞥄𞤴𞤭𞥅⹁ 𞤮 𞤰𞤫𞤼𞥆𞤭 𞤬𞤵𞤪𞤫𞥅 𞤸𞤢𞤳𞥆𞤮 𞤮𞤲⹁ 𞤮 𞤵𞤦𞥆𞤭 𞤳𞤢 𞤼𞤢𞤲𞤣𞤫 𞤥𞤢𞤩𞥆𞤫⹁ 𞤪𞤫𞤬𞤼𞤭 𞤮 𞤱𞤵𞤤𞥆𞤭𞤼𞤭𞥅 𞤳𞤢 𞤨𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤩𞤫𞤴𞤲𞤺𞤵 𞤥𞤢𞤳𞤮 𞤲𞤮 𞤥𞤢𞤶𞥆𞤭.
𞤇𞤢𞥄𞤴𞤼𞤭 𞤩𞤫 𞤯𞤢𞤩𞥆𞤭𞤼𞤭𞥅 𞤥𞤮 𞤦𞤢𞥄𞤤𞤯𞤫 𞤩𞤫 𞤴𞤭𞤢𞥄𞤤𞤭⹁ 𞤼𞤢𞤱𞤼𞤭 𞤳𞤢𞤣𞤭 𞤳𞤢𞤱𞤼𞤢𞤤 𞤲𞤺𞤢𞤤 𞤧𞤫𞥅𞤣𞤭𞤼𞤭𞤳𞤫 𞤱𞤮𞤲𞤣𞤫𞤥𞤢 𞤩𞤫 𞤼𞤢𞤱𞤢𞤲𞤮 𞤸𞤢𞤩𞤪𞤫 𞤸𞤢𞤳𞥆𞤵𞤲𞥋𞤣𞤫 𞤓𞤥𞤢𞤪𞤵 𞤫 𞤩𞤫𞤴𞤲𞤺𞤵 𞤥𞤵𞤵𞤲⹁ 𞤨𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤴𞤢𞤸𞤭 𞤳𞤢 𞤺𞤢𞤤𞥆𞤫 𞤥𞤢𞤩𞥆𞤫. 𞤉 𞤲𞤣𞤫𞤪 𞤳𞤮 𞤩𞤫 𞤯𞤢𞤩𞥆𞤭𞤼𞤢𞤼𞤢 𞤳𞤮𞤲⹁  𞤩𞤫 𞤼𞤢𞤱𞤭 𞤓𞤥𞤢𞤪𞤵 𞤲𞤮 𞤧𞤵𞤪𞥆𞤭 𞤩𞤫𞤴𞤲𞤺𞤵 𞤥𞤵𞤲 𞤫 𞤲𞤺𞤢𞤴𞤳𞤢 𞤤𞤵𞤺𞥆𞤭𞤪𞤳𞤢 𞤷𞤵𞤩𞤢𞤤𞤫 𞤯𞤭𞤯𞤭 𞤥𞤢𞤤𞥆𞤢 𞤬𞤫𞤷𞥆𞤫𞤪𞤫 𞤥𞤫𞥅𞤼𞤮𞤤.
𞤇𞤢𞤴 𞤩𞤫 𞤰𞤢𞤱𞤲𞤭𞥅 𞤺𞤮𞤧𞤳𞤭 𞤓𞤥𞥆𞤵 𞤳𞤭𞤲⹁ 𞤩𞤫 𞤼𞤢𞤱𞤭 𞤸𞤮𞤥𞤮 𞤼𞤵𞤬𞤢𞥄 𞤼𞤵𞤬𞤢𞤲𞤯𞤫 𞥒𞥔⹁ 𞤳𞤢 𞤶𞤵𞥅𞤯𞤫⹁ 𞤳𞤢 𞤣𞤢𞥄𞤲𞤣𞤫⹁ 𞤳𞤢 𞤩𞤢𞥄𞤱𞤮 𞤳𞤢𞤻𞤵𞤲 𞤫 𞤲𞤮𞤳𞥆𞤫𞥅𞤤𞤭 𞤯𞤵𞥅𞤯𞤵𞤯𞤭. 𞤇𞤢𞤴𞤼𞤭 𞤩𞤫 𞤲𞤢𞤩𞤭𞥅 𞤳𞤭 𞤩𞤫 𞤼𞤢𞤧𞤳𞤭𞤳𞤫⹁ 𞤩𞤫 𞤼𞤢𞤱𞤭 𞤳𞤮 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤓𞤥𞥆𞤵 𞤲𞤣𞤫𞤲⹁ 𞤳𞤮 𞤼𞤵𞤰𞥆𞤫𞤪𞤫 𞤳𞤢𞤻𞤵𞤲 𞤫 𞤼𞤵𞤬𞤢𞤺𞤮𞤤 𞤶𞤮𞤨𞤫 𞤯𞤫𞤲.  
𞤑𞤮𞤲𞤮 𞤫 𞤸𞤮𞥅𞤪𞤫 𞤯𞤵𞤥 𞤬𞤮𞤨⹁ 𞤓𞤥𞤢𞤪𞤵 𞤶𞤢𞤩𞤢𞥄𞤤𞤭 𞤽𞤭𞤪𞥆𞤢𞥄𞤣𞤫 𞤱𞤢𞤪𞤵-𞤸𞤮𞥅𞤪𞤫 𞤲𞤣𞤫𞤲. 𞤉 𞤦𞤭𞤮𞤤 𞤥𞤢𞤳𞥆𞤮⹁ 𞤸𞤢𞤪𞤢𞤴 𞤳𞤮 𞤺𞤮𞥅𞤼𞤯𞤮 𞤺𞤮𞥅 𞤱𞤢𞤪𞤭 𞤩𞤫𞤴𞤲𞤺𞤵 𞤥𞤢𞤳𞥆𞤮. 
𞤓𞤥𞤢𞤪𞤵 𞤲𞤮 𞤢𞤲𞤣𞤭𞤪𞤢𞤲𞤮𞥅 𞤳𞤭𞤩𞥆𞤵 𞤫 𞤲𞤢𞤱𞤤𞤭𞥅𞤺𞤵. 𞤖𞤢𞤪𞤭 𞤮 𞤶𞤢𞤩𞤢𞤼𞤢𞥄 𞤩𞤫𞤴𞤲𞤺𞤵 𞤥𞤢𞤳𞥆𞤮 𞤶𞤮𞤳𞥆𞤮𞤲𞥋𞤣𞤭𞤪𞤢 𞤫 𞤴𞤭𞤥𞤩𞤫 𞤩𞤫𞤲. 𞤊𞤫𞤱𞤲𞤣𞤮 𞤮 𞤪𞤫𞤧𞤭 𞤓𞤥𞥆𞤵⹁ 𞤸𞤢𞤪𞤭 𞤮𞤲 𞤲𞤮 𞤸𞤫𞤩𞤭 𞤼𞤵𞤲 𞤣𞤵𞥅𞤩𞤭 𞥑𞥘.
𞤀𞤸𞤥𞤢𞤣𞤵 𞤔𞤢𞤤𞥆𞤮⹁ 𞤧𞤵𞤳𞤢 𞤤𞤢𞤼𞤮𞥅𞤱𞤮 𞤥𞤵𞤤𞥆𞤫𞤪𞤫 𞤥𞤮 𞤃𞤢𞤲𞤷𞤫𞤧𞤼𞤫𞤪 𞤒𞤵𞤲𞤢𞤴𞤼𞤫𞤣 𞤧𞤮𞥅𞤣𞤭𞤪𞤭 𞤣𞤵𞤦𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤣𞤮𞤤𞤢 ($𞥕𞥐 𞤥𞤭𞤤𞤭𞤴𞤮𞤲) 𞤲𞤢𞥄𞤣𞤢𞤲𞤭𞥅 𞤩𞤫 𞤸𞤵𞥅𞤤𞤫𞤪𞤫 𞤥𞤢𞤳𞥆𞤮 𞤢𞤪𞤢𞤲𞤫𞤪𞤫 𞤲𞤣𞤫𞤲. 𞤑𞤮 𞤸𞤮𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤮 𞤲𞤢𞥄𞤣𞤭𞤪𞤭 𞤲𞤣𞤫. 𞤖𞤢𞤪𞤭 𞤮𞤥𞤮 𞤲𞤢𞥄𞤣𞤢𞥄 𞤤𞤮𞤲𞤼𞤮 𞤀𞤲𞤼𞤮𞤲𞤭𞥅 𞤃𞤢𞤪𞤧𞤭𞤴𞤢𞤤 𞤸𞤢𞤴 𞤼𞤭𞤥𞥆𞤢𞥄𞤤𞤭 𞤸𞤮𞤶𞤮𞤥𞤫 𞤼𞤢𞤼𞤭. 𞤑𞤮 𞤳𞤢 𞤸𞤮𞤶𞤮𞤥𞤫𞤪𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤶𞤫𞥅𞤯𞤭𞤯𞤢𞤩𞤫𞤪𞤫 𞤮 𞤲𞤢𞥄𞤣𞤢𞥄. 𞤖𞤵𞥅𞤤𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤢𞤪𞤭 𞤳𞤢 𞤸𞤮𞤶𞤮𞤥𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤯𞤫𞤲 𞤼𞤭𞤥𞥆𞤢𞤼𞤢 𞤯𞤮𞤲.
𞤍𞤵𞤥 𞤳𞤮 𞤸𞤢𞤲𞤣𞤫 𞤫 𞤲𞤢𞥄𞤧𞤢𞥄𞤲𞤣𞤫⹁ 𞥑𞥑 𞤐𞤦𞤮𞥅𞤴𞤮 𞥒𞥐𞥒𞥑 𞤱𞤢𞤯𞤭 𞤳𞤢 𞤬𞤭𞤶𞤭𞤪𞤣𞤫 𞤃𞤢𞤲-𞤒𞤵𞤲𞤢𞤴𞤼𞤫𞤣. 𞤖𞤢𞤪𞤭 𞤫𞤩𞤫 𞤬𞤭𞤶𞤵𞤣𞤫 𞤤𞤭𞤣𞥆𞤵 𞤃𞤭𞤤𞤢𞤲 𞤬𞤭𞥅 𞤬𞤮𞥅𞤤𞤮𞤼𞤭𞤪𞤮 𞤉𞤪𞤮𞥅𞤨𞤢𞥄 𞤲𞤺𞤮𞤲. 𞤑𞤮𞤲𞤮 𞤃𞤭𞤤𞤢𞤲 𞤭𞤼𞥆𞤵𞤼𞤵𞤲𞤮 𞤸𞤵𞥅𞤤𞤫𞤪𞤫 𞤲𞤣𞤫𞤲. 𞤂𞤢𞤼𞤮 𞤲𞤺𞤮𞤲 𞤧𞤢𞤳𞥆𞤭𞤼𞤮𞤪𞤭 𞤧𞤫𞤲𞤺𞤮 𞤳𞤢𞤤𞤢 𞤸𞤵𞥅𞤤𞤫𞤪𞤫 𞤱𞤮𞥅𞤼𞤫𞤪𞤫.
𞤀𞤸𞤥𞤢𞤣𞤵 𞤔𞤢𞤤𞥆𞤮 𞤳𞤮 𞤣𞤵𞥅𞤩𞤭 𞥑𞥘 (𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤭) 𞤥𞤢𞤪𞤭. 𞤑𞤮 𞤀𞤼𞤢𞤤𞤢𞤲𞤼𞤢⹁ 𞤋𞤼𞤢𞤤𞤭 𞤮 𞤬𞤭𞤶𞤢𞤲𞤢𞤴𞤲𞤮𞥅 𞤢𞤣𞤮 𞤃𞤢𞤲-𞤒𞤵𞤲𞤢𞤴𞤼𞤫𞤣 𞤧𞤮𞥅𞤣𞤵𞤣𞤫 𞤥𞤮. 𞤑𞤮 𞤑𞤮𞤼𞤣𞤭𞤾𞤢𞥄𞤪 𞤱𞤮𞤲𞤭 𞤭𞤱𞤣𞤭 𞤥𞤢𞤳𞥆𞤮 𞤲𞤣𞤭𞤲. 𞤑𞤮 𞤲𞤣𞤫 𞤮 𞤸𞤫𞤩𞤵𞤲𞤮𞥅 𞤣𞤵𞥅𞤩𞤭 𞤧𞤢𞤨𞥆𞤮 𞤳𞤢𞤲𞤳𞤮 𞤫 𞤥𞤢𞤱𞤲𞤢𞥄𞤲 𞤥𞤢𞤳𞥆𞤮⹁ 𞤩𞤫 𞤲𞤢𞤩𞤢𞥄 𞤋𞤼𞤢𞤤𞤭. 𞤖𞤢𞤪𞤭 𞤳𞤮 𞤀𞤸𞤥𞤢𞤣𞤵 𞤚𞤢𞤪𞤢𞤱𞤮𞤪𞤫 𞤮 𞤢𞤲𞤣𞤭𞤪𞤢𞤲𞤮𞥅 𞤧𞤢𞤦𞤵 𞤺𞤮𞤪𞤳𞤮 𞤱𞤫𞥅𞤪𞤲𞤵𞤲𞤮𞥅𞤯𞤮 𞤩𞤫 𞤮𞤲. 𞤑𞤮 𞤫 𞤅𞤭𞤤𞤼𞤮 𞥒𞥐𞥒𞥐⹁ 𞤮 𞤰𞤫𞤼𞥆𞤭𞤼𞤭 𞤔𞤢𞤤𞥆𞤮⹁ 𞤴𞤫𞤼𞥆𞤮𞥅𞤪𞤫 𞤥𞤢𞤱𞤩𞤫 𞤥𞤢𞤳𞥆𞤮 𞤲𞤣𞤫𞤲.
𞤚𞤭𞤥𞥆𞤭𞥅 𞤶𞤮𞤲𞤼𞤫 𞤯𞤭𞤯𞤭 𞤺𞤭𞤤𞤢 𞤸𞤮𞥅𞤪𞤫𞥅𞤶𞤮 𞤚𞤢𞤲𞤧𞤢𞤲𞤭𞤴𞤢 𞤮𞤲 𞤥𞤵𞤼𞤭. 𞤑𞤮 𞤺𞤭𞤤𞤢 𞤻𞤢𞤤𞤲𞤣𞤫 𞥒𞥗 𞤷𞤮𞤤𞤼𞤮 𞤔𞤮𞤲 𞤃𞤢𞤺𞤵𞤬𞤵𞤤𞤭 𞤱𞤢𞤴𞤪𞤢𞥄 𞤴𞤭𞤫𞥅𞤣𞤫 𞤫 𞤶𞤢𞤥𞤢𞥄. 𞤘𞤭𞤤𞤢 𞤯𞤵𞤥⹁ 𞤸𞤢𞥄𞤤𞤢 𞤸𞤢𞥄𞤤𞤼𞤢 𞤥𞤢𞤤𞥆𞤢 𞤸𞤢𞥄𞤤𞤼𞤭 𞤯𞤭𞤲 𞤯𞤵𞥅𞤯𞤭𞥅 𞤫 𞤤𞤫𞤴𞤣𞤭 𞤲𞤣𞤭𞤲.
𞤆𞤫𞤣𞤤𞤫 𞤤𞤭𞤣𞥆𞤭𞥅𞤯𞤫 𞤯𞤫𞤲 𞤤𞤢𞥄𞤥𞤵 𞤲𞤺𞤵𞤲 𞤤𞤢𞤲𞤣𞤭𞤳𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤴𞤮 𞤩𞤢𞤲𞤺𞤭𞤲𞤢𞤲 𞤴𞤭𞤥𞤩𞤫 𞤩𞤫𞤲 𞤲𞤮 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤬𞤫𞤱𞤲𞤣𞤮𞤪𞤭. 𞤄𞤵𞤴 𞤲𞤮 𞤧𞤮𞤺𞤭𞤼𞤭𞥅 𞤱𞤮𞤲𞤣𞤫𞤥𞤢 𞤳𞤮 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤲𞤺𞤵𞤲 𞤪𞤢𞥄𞤩𞤭 𞤥𞤮. 𞤉 𞤸𞤭𞤲𞤤𞤫 𞤔𞤮𞤲 𞤃𞤢𞤺𞤵𞤬𞤵𞤤𞤭 𞤲𞤮 𞤼𞤢𞤱𞤢𞥄 𞤫 𞤶𞤢𞤤𞤳𞤭𞤼𞤮𞥅𞤩𞤫 𞤩𞤫𞤲 𞤲𞤺𞤵𞥅 𞤻𞤢𞤱𞤵. 𞤌 𞤦𞤵𞤺𞤭𞤼𞤭𞤲𞤮 𞤫𞤩𞥆𞤮𞥅𞤶𞤫 𞤪𞤫𞤲𞤼𞤮𞤪𞤯𞤫 𞤯𞤫𞤲⹁ 𞤮 𞤱𞤭𞤭 𞤱𞤮𞤲𞤣𞤫 𞤥𞤢 𞤶𞤵𞥅𞤤𞤵𞤺𞤮𞤤 𞤼𞤵𞤲 𞤴𞤮𞤲𞤭𞥅 𞤳𞤮 𞤣𞤢𞤯𞤭𞤲𞤢 𞤮𞤲𞤼𞤭𞤺𞤭 𞤲𞤺𞤵𞥅 𞤻𞤢𞤱𞤵.
𞤚𞤵𞤲𞤣𞤵 𞤂𞤭𞤧𞤵⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤥𞤢𞤱𞤲𞤣𞤫 𞤤𞤭𞤣𞥆𞤮 𞤲𞤺𞤮𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤮 𞤸𞤵𞤥𞤨𞤭𞤼𞤭𞤳𞤫 𞤃𞤢𞤺𞤵𞤬𞤵𞤤𞤭 𞤲𞤮 𞤲𞤢𞤩𞤢𞤲𞤮𞥅 𞤑𞤫𞤲𞤭𞤴𞤢 𞤻𞤢𞤱𞤲𞤣𞤢𞤺𞤮𞤤⹁ 𞤳𞤮𞤲𞤮 𞤩𞤢𞥄𞤴𞤼𞤭 𞤮 𞤲𞤣𞤭𞤳𞥆𞤢𞥄𞤤𞤭⹁ 𞤮 𞤲𞤢𞤩𞤭𞤪𞤢𞥄𞤥𞤢 𞤋𞤲𞤣𞤭𞤴𞤢.
𞤖𞤫𞤧𞤤𞤮𞥅𞤩𞤫 𞤑𞤫𞤲𞤭𞤴𞤢 𞤩𞤫𞤲 𞤸𞤮𞤤𞥆𞤵𞤲𞤮 𞤫 𞤢𞥄𞤩𞤵𞤲𞥋𞤣𞤫 𞤱𞤮𞤲𞤣𞤫𞤥𞤢 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤶𞤢𞤲𞤢𞤲𞤭𞤪𞤭 𞤲𞤮 𞤢𞤪𞤵𞤲𞤮𞥅 𞤻𞤢𞤱𞤲𞤣𞤢𞤺𞤮𞤤 𞤳𞤢 𞤤𞤫𞤴𞤣𞤭 𞤥𞤢𞤩𞥆𞤫. 𞤑𞤮𞤲𞤮 𞤩𞤫 𞤩𞤢𞤲𞤺𞤭𞤲𞤢𞥄𞤤𞤭 𞤳𞤮 𞤸𞤮𞤥𞤦𞤮. 𞤐𞤮 𞤼𞤢𞤥𞤰𞤭𞤲𞤢𞥄 𞤶𞤮𞥅𞤲𞤭 𞤳𞤢 𞤼𞤢𞤱𞤭 𞤳𞤮 𞤔𞤮𞤲 𞤃𞤢𞤺𞤵𞤬𞤵𞤤𞤭.
𞤃𞤢𞤺𞤵𞤬𞤵𞤤𞤭 𞤩𞤵𞤪𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤺𞤮𞤮. 𞤑𞤮 𞤫 𞥒𞥐𞥑𞥕 𞤮 𞤢𞤪𞤭 𞤳𞤢 𞤤𞤢𞥄𞤥𞤵 𞤚𞤢𞤲𞤧𞤢𞤲𞤭𞤴𞤢.  
𞤅𞤭 𞤼𞤢𞤦𞤭𞤼𞤭𞥅 𞤱𞤮𞤲𞤣𞤫𞤥𞤢 𞤮𞤥𞤮 𞤱𞤮𞤲𞤣𞤭 𞤫 𞤑𞤮𞤾𞤭𞤣-𞥑𞥙⹁ 𞤸𞤢𞤪𞤢𞤴 𞤺𞤢𞤱𞤥𞤭 𞤱𞤢𞤯𞤭𞥅 𞤧𞤢𞤦𞤵𞤲𞤢 𞤮 𞤶𞤢𞤤𞤳𞤭𞤼𞤭𞥅 𞤲𞤺𞤵𞥅 𞤻𞤢𞤱𞤵 𞤳𞤮 𞤯𞤵𞥅𞤯𞤭.
𞤐𞤣𞤫𞥅 𞤲𞤢𞤱𞤲𞤢𞥄𞤪𞤫 𞤤𞤫 𞤳𞤮 𞤺𞤮𞥅𞤲𞤺𞤢. 𞤐𞤣𞤫 𞤼𞤢𞤱𞤵𞤲𞤮𞥅 𞤲𞤣𞤫 𞤢𞤤𞤢𞥄 𞤤𞤫𞤳𞥆𞤭⹁ 𞤨𞤢𞤣𞥆𞤵𞤤𞤫 𞤯𞤫𞤲 (𞤱𞤢𞤳𞤧𞤫𞤲) 𞤳𞤢𞤣𞤭 𞤱𞤫𞥅𞤩𞤢𞤲𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤬𞤮𞤱 𞤼𞤢𞤸𞤮⹁ 𞤳𞤮 𞤪𞤫𞤲𞤼𞤢𞤺𞤮𞤤 𞤫 𞤪𞤢𞥄𞤩𞤭𞤲𞤢𞤴𞤯𞤭 𞤯𞤭𞤲 𞤩𞤵𞤪𞤭 𞤫 𞤥𞤵𞤰𞥆𞤵𞤣𞤫.
𞤍𞤭𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤀𞤸𞤥𞤫𞤣 𞤄𞤢𞤳𞤢𞤴𞤮𞤳𞤮⹁ 𞤢𞤪𞤣𞤭𞤲𞤮𞥅𞤯𞤮 𞤶𞤢𞥄𞤺𞤮𞤪𞤢𞤤 𞤑𞤮𞤼𞤣𞤭𞤾𞤢𞥄𞤪  𞤲𞤺𞤢𞤤 𞤬𞤫𞤰𞥆𞤭𞤲𞤭𞥅 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥑𞥐 𞤐𞤦𞤮𞥅𞤴𞤮 𞥒𞥐𞥒𞥑 𞤫 𞤤𞤢𞤦𞤵𞤼𞤢𞥄𞤲𞤭𞥅𞤪𞤵  𞤱𞤮𞤲𞤭𞤪𞤲𞤣𞤵 𞤔𞤫𞤪𞤥𞤢𞤲𞤭𞥅 (𞤀𞤤𞤥𞤢𞥄𞤻). 𞤑𞤮 𞤳𞤢𞤲𞤧𞤫𞤪 𞤱𞤮𞤲𞤭 𞤧𞤢𞤦𞤵  𞤥𞤢𞥄𞤴𞤣𞤫 𞤥𞤢𞤳𞥆𞤮.
𞤑𞤮 𞤺𞤭𞤤𞤢 𞥑𞥘 𞤤𞤫𞤱𞤪𞤵 𞤕𞤮𞤤𞤼𞤮 𞥒𞥐𞥒𞥑⹁ 𞤮 𞤴𞤢𞤸𞤵𞤲𞤮𞥅 𞤆𞤢𞤪𞤭 𞤯𞤢𞤩𞥆𞤫𞤪𞤫 𞤤𞤫𞤳𞥆𞤭. 𞤑𞤮𞤲𞤮 𞤲𞤣𞤫 𞤲𞤢𞤱𞤲𞤢𞥄𞤪𞤫 𞤲𞤣𞤫𞤲 𞤼𞤭𞥅𞤯𞤵𞤲𞤮𞥅 𞤬𞤮𞤼𞤢⹁ 𞤮 𞤲𞤢𞤩𞤭𞤪𞤢𞥄𞤥𞤢 𞤔𞤫𞤪𞤥𞤢𞤲𞤭𞥅 𞤻𞤢𞤤𞤲𞤣𞤫 𞥖 𞤐𞤦𞤮𞥅𞤴𞤮. 𞤑𞤮 𞤣𞤵𞥅𞤩𞤭 𞥕𞥖 (𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤫 𞤶𞤫𞥅𞤺𞤮𞤮) 𞤮 𞤬𞤫𞤰𞥆𞤭𞤲𞤭𞤪𞤭.
𞤘𞤭𞤤𞤢 𞤫 𞤃𞤮𞤪𞤧𞤮 𞥒𞥐𞥒𞥐⹁ 𞤳𞤮 𞤳𞤢𞤲𞤳𞤮 𞤤𞤮𞤲𞤼𞤭𞤲𞤮𞥅 𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤭𞤦𞤢𞤤𞤭 𞤩𞤢𞥄𞤱𞤮 𞤮𞤲 𞤯𞤮𞤲 𞤬𞤫𞤰𞥆𞤭𞤲𞤭𞥅. 𞤖𞤢𞤪𞤭 𞤏𞤢𞤼𞤢𞤪𞤢 𞤼𞤮𞤯𞥆𞤭𞤳𞤫 𞤳𞤮 𞤤𞤮𞤲𞤼𞤮𞥅 𞤥𞤮 𞤳𞤢𞤲𞤳𞤮 𞤳𞤢𞤣𞤭 𞤺𞤭𞤤𞤢 𞤫 𞤀𞥄𞤩𞤵𞤲𞥋𞤣𞤫. 
𞤄𞤢𞤳𞤢𞤴𞤮𞤳𞤮 𞤳𞤮 𞤀𞤶𞤢𞤥𞤫 𞤫 𞤲𞤣𞤫𞤪 𞤀𞤦𞤭𞤶𞤢𞤲 𞤤𞤢𞥄𞤥𞤮𞤪𞤣𞤫 𞤑𞤮𞤼𞤣𞤭𞤾𞤢𞥄𞤪 𞤲𞤣𞤫𞤲⹁  𞤮 𞤶𞤭𞤦𞤭𞤲𞤢𞥄 𞤻𞤢𞤤𞤲𞤣𞤫 𞥘 𞤐𞤦𞤮𞥅𞤴𞤮 𞥑𞥙𞥖𞥕. 𞤌 𞤴𞤢𞤸𞤵𞤲𞤮 𞤏𞤢𞤺𞤢𞤣𞤵𞤺𞤵 – 𞤄𞤵𞤪𞤳𞤭𞤲𞤢  𞤶𞤢𞤲𞤺𞤵𞤺𞤮𞤤 𞤬𞤭𞥅 𞤻𞤢𞤱𞤲𞤣𞤭𞥅𞤺𞤵⹁ 𞤳𞤮𞤲𞤮 𞤮 𞤱𞤢𞥄𞤱𞤢𞤲𞤮 𞤼𞤭𞤥𞥆𞤭𞤲𞤣𞤫. 𞤉 𞤲𞤣𞤫𞤪 𞤣𞤵𞥅𞤩𞤭 𞤯𞤭𞤯𞤭⹁ 𞤮 𞤢𞤷𞥆𞤭𞤼𞤭 𞤮 𞤱𞤮𞤲𞤭 𞤸𞤫𞤧𞤤𞤮𞥅𞤱𞤮. 𞤇𞤢𞤴𞤼𞤭 𞤮 𞤪𞤵𞤼𞥆𞤭𞤳𞤫 𞤑𞤮𞤼𞤣𞤭𞤾𞤢𞥄𞤪⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥐⹁ 𞤮 𞤲𞤢𞥄𞤼𞤭 𞤫 𞤬𞤫𞤣𞥆𞤫 𞤌𞤬𞤵𞤱𞤫𞤼 𞤄𞤵𞤱𞤢𞤻𞤭 𞤲𞤣𞤫𞤲 (PDCI). 𞤌 𞤧𞤭𞤲𞤷𞤭 𞤳𞤢𞤣𞤭 𞤸𞤫𞤧𞤤𞤢𞤤 𞤱𞤭𞤫𞤼𞤫𞥅𞤲𞤺𞤢𞤤 𞤂𞤫 𞤆𞤢𞤼𞤪𞤭𞤴𞤮𞤼. 𞤑𞤮𞤲𞤮 𞤩𞤢𞤴𞤼𞤭 𞤏𞤢𞤼𞤢𞤪𞤢 𞤧𞤭𞤲𞤷𞤭𞥅 𞤬𞤫𞤣𞥆𞤫 𞤥𞤵𞤲 𞤲𞤣𞤫𞤲 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤌𞤬𞤵𞤱𞤫𞤼 𞤄𞤵𞤱𞤢𞤻𞤭 𞤲𞤣𞤫𞤲⹁ 𞤄𞤢𞤳𞤢𞤴𞤮𞤳𞤮 𞤼𞤢𞤱𞤼𞤭 𞤥𞤮 𞤳𞤢 𞤉𞤈.𞤁𞤉.𞤉𞤈 (RDR).
𞤑𞤮 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥕⹁ 𞤮 𞤼𞤫𞤽𞤭 𞤩𞤫𞤴𞤲𞤺𞤵 𞤥𞤢𞤳𞥆𞤮 𞤒𞤮𞤤𞤢𞤲𞤣 𞤚𞤢𞤲𞤮. 𞤉𞤩𞤫 𞤸𞤫𞤩𞤭𞤣𞤭 𞤩𞤭𞤯𞤩𞤫 𞤲𞤢𞤴𞤮.

𞤄𞤢𞤳𞤢𞤴𞤮𞤳𞤮 𞤫 𞤩𞤫𞤲𞤺𞤵𞥅𞤪𞤫 𞤥𞤵𞤲 𞤲𞤣𞤫𞤲.
𞤸𞤢𞤲𞤳𞤭 𞤫 𞤢𞥄𞤩𞤵𞤲𞤣𞤫 𞤻𞤢𞤤𞤲𞤣𞤫 𞥘 𞤅𞤭𞥅𞤤𞤮 𞥒𞥐𞥒𞥑⹁  𞤀𞤤𞤢𞤧𞤢𞤲 𞤏𞤢𞤼𞤢𞤪𞤢⹁ 𞤸𞤮𞥅𞤪𞤫𞥅𞤶𞤮 𞤑𞤮𞤼𞤣𞤭𞤾𞤢𞥄𞤪 𞤮𞤲⹁ 𞤼𞤮𞤯𞥆𞤭𞤳𞤫 𞤆𞤢𞤼𞤪𞤭𞤳 𞤀𞥃𞤭⹁ 𞤳𞤮 𞤢𞤪𞤣𞤮𞥅 𞤳𞤫𞤲𞤫 𞤶𞤢𞥄𞤺𞤮𞤪𞤢𞤤 𞤤𞤫𞤴𞤣𞤭 𞤲𞤣𞤭𞤲 𞤸𞤢𞥄 𞤀𞤸𞤥𞤫𞤣 𞤄𞤢𞤳𞤢𞤴𞤮𞤳𞤮 𞤪𞤵𞤼𞤮𞥅.
𞤉 𞤸𞤮𞤪𞤫𞥅 𞤯𞤵𞤥⹁ 𞤮 𞤼𞤮𞤯𞥆𞤭𞤳𞤫 𞤳𞤢𞤣𞤭 𞤚𞤫𞤲𞤫 𞤄𞤵𞤪𞤢𞥄𞤸𞤭𞥅𞤥𞤢 𞤏𞤢𞤼𞤢𞤪𞤢⹁ 𞤥𞤭𞤻𞥆𞤭𞤪𞤢𞥄𞤱𞤮 𞤥𞤢𞤳𞥆𞤮 𞤮𞤲⹁ 𞤳𞤮 𞤤𞤢𞥄𞤼𞤮𞥅 𞤳𞤫𞤲𞤫 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤬𞤭𞥅 𞤳𞤢 𞤸𞤭𞤱𞤮. 𞤑𞤮 𞤀𞤸𞤥𞤫𞤣 𞤄𞤢𞤳𞤢𞤴𞤮𞤳𞤮 𞤸𞤢𞤤𞤬𞤭𞤲𞤢𞤲𞤮𞥅 𞤲𞤣𞤵𞥅 𞤧𞤢𞤤𞤲𞤣𞤵 𞤯𞤮𞥅 𞤳𞤢𞤣𞤭.
𞤘𞤭𞤤𞤢 𞥑𞥘 𞤤𞤫𞤱𞤪𞤵 𞤕𞤮𞤤𞤼𞤮⹁ 𞤀𞤸𞤥𞤫𞤣 𞤄𞤢𞤳𞤢𞤴𞤮𞤳𞤮 𞤴𞤢𞤸𞤵𞤲𞤮 𞤊𞤢𞤪𞤢𞤲𞤧𞤭 𞤯𞤢𞤩𞥆𞤫𞤪𞤫 𞤤𞤫𞤳𞥆𞤭. 𞤑𞤮𞤲𞤮 𞤫 𞤬𞤭𞤤𞥆𞤢𞤴𞤫𞥅 𞤳𞤭𞤦𞤭𞤪𞤺𞤢𞤤 𞤁𞤮𞤷𞥆𞤵𞤜𞤫𞤤𞤫𞥅 𞤲𞤺𞤢𞤤⹁  𞤺𞤭𞤤𞤢 𞤫 𞤸𞤮𞤪𞤦𞤭𞤪𞥆𞤫 (𞤢𞤧𞤫𞤱𞤫)⹁ 𞤻𞤢𞤤𞤲𞤣𞤫 𞥖 𞤐𞤦𞤮𞥅𞤴𞤮⹁ 𞤄𞤢𞤳𞤢𞤴𞤮𞤳𞤮 𞤲𞤢𞤩𞤭𞤪𞤢𞥄𞤥𞤢 𞤔𞤫𞤪𞤥𞤢𞤲𞤭𞥅 𞤬𞤭𞥅 𞤻𞤢𞤱𞤲𞤣𞤵𞤺𞤮𞤤 𞤳𞤢𞤲𞤧𞤫𞤪 𞤳𞤮 𞤮 𞤱𞤮𞤲𞤣𞤭 𞤫 𞤥𞤵𞤲. 𞤑𞤭𞤦𞤭𞤪𞤺𞤢𞤤 𞤲𞤺𞤢𞤤 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤄𞤢𞤳𞤢𞤴𞤮𞤳𞤮 𞤲𞤮 𞤲𞤢𞤱𞤲𞤭 𞤳𞤮 𞤼𞤭𞥅𞤯𞤭 𞤬𞤮𞤼𞤢.
𞤈𞤮𞤱𞤢𞤲𞤭 𞤳𞤢𞤣𞤭 𞤫 𞤅𞤫𞥅𞤯𞤼𞤮 𞥒𞥐𞥒𞥑⹁ 𞤮 𞤸𞤮𞤤𞥆𞤵𞤲𞤮 𞤱𞤮𞤲𞤣𞤫𞤥𞤢 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤪𞤢𞥄𞤩𞤭𞥅 𞤥𞤮⹁ 𞤳𞤮𞤲𞤮 𞤫 𞤲𞤣𞤫𞤪 𞤦𞤢𞥄𞤤𞤯𞤫 𞤧𞤢𞤨𞥆𞤮 𞤸𞤢𞤪𞤭 𞤮 𞤲𞤣𞤭𞤳𞥆𞤭𞥅.
 𞤑𞤮 𞤫 𞤃𞤮𞤪𞤧𞤮 𞥒𞥐𞥒𞥐⹁ 𞤮 𞤤𞤮𞤲𞤼𞤭𞤲𞤢𞥄 𞤳𞤢 𞤢𞤪𞤣𞤢𞥄𞤳𞤵 𞤶𞤢𞥄𞤺𞤮𞤪𞤢𞤤 𞤑𞤮𞤼𞤣𞤭𞤾𞤢𞤪 𞤲𞤺𞤢𞤤 𞤩𞤢𞥄𞤱𞤮 𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤭𞤦𞤢𞤤𞤭 𞤥𞤢𞥄𞤴𞤵𞤣𞤫. 𞤙𞤢𞤱𞤵 𞤩𞤫𞤪𞤲𞤣𞤫 𞤥𞤢𞤳𞥆𞤮 𞤲𞤺𞤵𞤲 𞤭𞥅𞤪𞤭𞤼𞤭𞤲𞤮⹁ 𞤮 𞤴𞤢𞤸𞤭 𞤊𞤢𞤪𞤢𞤲𞤧𞤭 𞤻𞤢𞤱𞤲𞤣𞤢𞤺𞤮𞤤. 𞤌 𞤱𞤮𞤲𞤭 𞤼𞤮𞤲 𞤤𞤫𞤦𞥆𞤭 𞤯𞤭𞤯𞤭. 𞤑𞤮𞤲𞤮 𞤮 𞤪𞤵𞤼𞥆𞤭𞥅 𞤼𞤵𞤲 𞤑𞤮𞤼𞤣𞤭𞤾𞤢𞤪⹁ 𞤮 𞤥𞤢𞥄𞤴𞤭. 𞤖𞤢𞤪𞤭 𞤤𞤫 𞤳𞤮 𞤳𞤢𞤲𞤳𞤮 𞤏𞤢𞤼𞤢𞤪𞤢 𞤧𞤵𞤩𞤭𞤲𞤮𞥅 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤬𞤫𞤣𞥆𞤫 𞤥𞤢𞤩𞥆𞤫 𞤲𞤣𞤫𞤲 𞤳𞤢 𞤧𞤵𞤩𞤮 𞥒𞥐𞥒𞥐. 𞤑𞤮𞤲𞤮 𞤩𞤢𞤴𞤼𞤭 𞤮 𞤥𞤢𞥄𞤴𞤭𞥅⹁ 𞤏𞤢𞤼𞤢𞤪𞤢 𞤬𞤭𞤪𞤼𞤭 𞤬𞤮𞤣𞤮𞥅𞤪𞤫 𞤥𞤵𞤲 𞤲𞤣𞤫𞤲⹁ 𞤮 𞤶𞤮𞥅𞤯𞤭𞤼𞤭 𞤳𞤢 𞤤𞤢𞥄𞤥𞤵. 𞤑𞤮 𞤩𞤵𞤪𞤭 𞤴𞤭𞤥𞤩𞤫 𞥘𞥐 (𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤼𞤢𞤼𞤮) 𞤥𞤢𞥄𞤴𞤵𞤲𞤮 𞤦𞤢𞤯𞤼𞤢𞤲𞤫 𞤲𞤺𞤮𞤲 𞤧𞤵𞤩𞤮.
𞤑𞤮 𞤫 𞤈𞤫𞤬𞤦𞤭𞤪𞥆𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥖 (𞤶𞤫𞥅𞤺𞤮𞤮) 𞤐𞤦𞤮𞥅𞤴𞤮⹁ 𞤑𞤮𞤼𞤣𞤭𞤾𞤢𞤪 𞤱𞤢𞤯𞤭 𞤧𞤵𞤩𞤮 𞤬𞤭𞥅 𞤶𞤮𞤯𞥆𞤭𞤲𞤺𞤮𞤤 𞤧𞤢𞤪𞤴𞤮𞥅𞤩𞤫 𞤩𞤫𞤲. 𞤇𞤵𞤪𞤭 𞤴𞤭𞤥𞤩𞤫 𞥑𞥕𞥐𞥐 𞤣𞤢𞤪𞤭𞤲𞤮 𞤬𞤭𞥅 𞤶𞤮𞤲𞤯𞤫 𞥒𞥕𞥕. 𞤂𞤭𞤣𞥆𞤵 𞤳𞤮 𞤬𞤫𞤰𞥆𞤭 𞤳𞤮𞤲 𞤪𞤮𞤱𞤢𞤲𞤭 𞤳𞤢 𞤧𞤵𞤩𞤮 𞤬𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲⁏ 𞤫 𞤲𞤺𞤮𞥅 𞤧𞤵𞤩𞤮 𞤯𞤮𞥅⹁ 𞤨𞤫𞤣𞤤𞤫 𞤤𞤭𞤣𞥆𞤭𞥅𞤯𞤫 𞤯𞤫𞤲 𞤏𞤢𞤼𞤢𞤪𞤢 𞤴𞤢𞤥𞤭𞤪𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤯𞤵𞥅𞤪𞤢𞤺𞤮𞤤 𞤱𞤮𞤼𞤫 𞤯𞤫𞤲. 𞤐𞤮 𞤼𞤭𞤶𞥆𞤢𞥄 𞤳𞤢 𞤬𞤫𞤣𞥆𞤫 𞤏𞤢𞤼𞤢𞤪𞤢 𞤲𞤣𞤫𞤲 𞤸𞤫𞤩𞤭 𞤩𞤵𞤪𞤭 𞤬𞤫𞤷𞥆𞤫𞤪𞤫 𞤶𞤵𞤤𞥆𞤫 𞤯𞤫𞤲 𞤳𞤢 𞤅𞤵𞥅𞤣𞤵 𞤧𞤢𞤪𞤴𞤭𞤲𞤭𞤪𞤣𞤵.
𞤔𞤭𞤦𞤭𞤪𞤭𞥅𞤤 𞤚𞤢𞤥𞤧𞤭𞥅𞤪 𞤙𞤢𞥄𞤲 𞤬𞤫𞤰𞥆𞤭𞤲𞤭𞥅 𞤸𞤢𞤲𞤣𞤫 𞤫 𞤀𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥘 𞤐𞤦𞤮𞥅𞤴𞤮. 𞤑𞤮 𞤁𞤢𞤳𞤢𞤪⹁ 𞤤𞤢𞥄𞤥𞤮𞤪𞤣𞤫 𞤅𞤫𞤲𞤫𞤺𞤢𞤤 𞤮 𞤬𞤫𞤰𞥆𞤭𞤲𞤭⹁ 𞤸𞤢𞤪𞤭 𞤮 𞤸𞤫𞤩𞤭𞥅 𞤣𞤵𞥅𞤩𞤭 𞥘𞥙. 𞤖𞤢𞤪𞤭 𞤳𞤮 𞤮 𞤱𞤭𞤲𞤣𞤮𞥅𞤱𞤮 𞤥𞤭𞤤𞥆𞤭 𞤫 𞤨𞤫𞤰𞥆𞤭.
𞤌𞤥𞤮 𞤱𞤢𞤤𞥆𞤭𞤬𞤭 𞤣𞤫𞤬𞤼𞤫 𞤯𞤵𞥅𞤯𞤵𞤯𞤫. 𞤑𞤮 𞤳𞤢𞤲𞤳𞤮 𞤤𞤮𞤤𞥆𞤭𞤲𞤭 𞤨𞤫𞤰𞥆𞤮𞤤 𞤅𞤵𞤲𞤶𞤢𞤼𞤢 𞤑𞤫𞤴𞤼𞤢 𞤲𞤺𞤮𞤤⹁ 𞤧𞤭𞤲𞤷𞤵𞤯𞤮 𞤮𞤲 𞤤𞤢𞥄𞤥𞤤𞤢𞥄𞤥𞥆𞤢𞤼𞤫𞥅𞤪𞤭 𞤃𞤢𞤤𞤭 𞤲𞤣𞤭𞤲.
𞤔𞤭𞤦𞤪𞤭𞥅𞤤 𞤚𞤢𞤥𞤧𞤭𞥅𞤪 𞤙𞤢𞥄𞤲 𞤳𞤮 𞤳𞤮𞤲𞤢𞥄𞤳𞤭𞤪𞤭 𞤶𞤭𞤦𞤭𞤲𞤢𞥄 𞤻𞤢𞤤𞤲𞤣𞤫 𞥙 𞤅𞤭𞥅𞤤𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥓𞥒. 𞤑𞤮 𞤁𞤢𞥄𞤱𞤵𞥅𞤣𞤢 𞤙𞤢𞥄𞤲 𞤫 𞤀𞤴𞤧𞤢𞤼𞤵 𞤅𞤢𞤥 𞤱𞤮𞤲𞤭 𞤥𞤢𞤱𞤩𞤫 𞤥𞤢𞤳𞥆𞤮 𞤩𞤫𞤲. 𞤄𞤫𞤲 𞤥𞤢𞤳𞥆𞤮 𞤳𞤮 𞤁𞤢𞤳𞤢𞥄𞤪 𞤭𞤱𞤭. 𞤑𞤮 𞤦𞤢𞤥𞥆𞤢 𞤥𞤢𞤳𞥆𞤮 (𞤦𞤫𞤲 𞤥𞤢𞤳𞥆𞤮 𞤥𞤢𞤱𞤯𞤮) 𞤮 𞤭𞤲𞥆𞤭𞤼𞤭𞤪𞤢𞥄. 𞤑𞤮 𞤮𞤲 𞤱𞤮𞤲𞤭 𞤧𞤢𞤦𞤵 𞤢𞤪𞤵𞤺𞤮𞤤 𞤦𞤫𞤲 𞤥𞤢𞤳𞥆𞤮 𞤘𞤭𞤲𞤫.
𞤑𞤮 𞤅𞤭𞤺𞤭𞤪𞤭 𞤫 𞤣𞤮𞤱𞤪𞤭 𞤘𞤭𞤲𞤫 𞤲𞤣𞤭𞤲⹁ 𞤳𞤢 𞤶𞤢𞥄𞤶𞤭𞤪𞤢𞥄𞤱𞤮 𞤥𞤢𞥄𞤳𞥆𞤮 𞤮𞤲 𞤱𞤭𞤫𞤼𞤫𞥅𞤯𞤮 𞤊𞤢𞥄𞤼𞤵 𞤙𞤢𞥄𞤲 𞤮 𞤬𞤵𞤯𞥆𞤭 𞤣𞤵𞤯𞤭𞤲𞤢𞥄𞤣𞤫. 𞤈𞤉𞤬𞤼𞤭 𞤩𞤫 𞤫𞤺𞥆𞤭 𞤩𞤫 𞤴𞤢𞤸𞤭 𞤫 𞤷𞤢𞤵𞤲 𞤱𞤭𞤫𞤼𞤫𞥅𞤳𞤵𞤲 𞤄𞤢𞥄𞤪𞤮𞥅⹁ 𞤶𞤫𞤴𞤢𞥄𞤳𞤵𞤲 𞤫 𞤼𞤵𞤬𞤵𞤲𞤣𞤫 𞤑𞤵𞤪𞤵𞤧𞤢 𞤲𞤣𞤫𞤲. 𞤑𞤮 𞤄𞤢𞥄𞤪𞤮𞥅 𞤔𞤭𞤦𞤭𞤪𞤭𞥅𞤤 𞤚𞤢𞤥𞤧𞤭𞥅𞤪 𞤱𞤢𞤯𞤭 𞤸𞤮𞤯𞤮 𞤲𞤮𞥅𞤼𞤮𞤪𞤺𞤮 𞤥𞤢𞤳𞥆𞤮 𞤲𞤺𞤮𞤲. 𞤐𞤺𞤮𞥅 𞤸𞤮𞤯𞤮 𞤲𞤮𞤭𞤲𞥆𞤭𞤼𞤭𞤪𞤭 𞤥𞤮 𞤣𞤵𞤯𞤢𞤤 𞤥𞤵𞤲 𞤸𞤢𞤳𞥆𞤵𞤲𞥋𞤣𞤫𞤱𞤢𞤤 𞤲𞤺𞤢𞤤.
𞤑𞤮 𞤲𞤣𞤫 𞤮 𞤼𞤭𞤥𞥆𞤭𞤲𞥆𞤮𞥅 𞤣𞤵𞥅𞤩𞤭 𞥑𞥔⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥔𞥖⹁ 𞤔𞤭𞤦𞤭𞤪𞤭𞥅𞤤 𞤚𞤢𞤥𞤧𞤭𞥅𞤪 𞤸𞤮𞥅𞤼𞤭 𞤑𞤮𞤲𞤢𞥄𞤳𞤭𞤪𞤭 𞤬𞤭𞥅 𞤺𞤢𞤲𞤴𞤲𞤭𞤼𞤢𞤺𞤮𞤤 𞤶𞤢𞤲𞤺𞤵𞤺𞤮𞤤. 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥕𞥔⹁ 𞤲𞤣𞤫 𞤮 𞤩𞤢𞥄𞤪𞤵𞤲𞤮𞥅 𞤫 𞤣𞤵𞤯𞤢𞤤 𞤼𞤮𞥅𞤱𞤵𞤲𞥋𞤺𞤢𞤤 𞤲𞤺𞤢𞤤⹁ 𞤮 𞤴𞤢𞤸𞤭 𞤊𞤢𞤪𞤢𞤲𞤧𞤭⹁ 𞤳𞤢 𞤔𞤢𞥄𞤩𞤭 𞤸𞤢𞥄𞤯𞤼𞤭𞤪𞤲𞤣𞤫 𞤄𞤮𞤪𞤣𞤮𞥅. 𞤑𞤮 𞤬𞤫𞤱𞤲𞤣𞤮 𞤮 𞤶𞤢𞤲𞤺𞤢𞤴𞤲𞤮𞥅 𞤄𞤮𞤪𞤲𞤣𞤮𞥅⹁ 𞤮 𞤪𞤫𞤧𞤭 𞤣𞤫𞤦𞥆𞤮 𞤱𞤭𞤫𞤼𞤫𞥅𞤯𞤮 𞤀𞤴𞤧𞤢𞤼𞤵 𞤔𞤢𞤤𞥆𞤮 𞤻𞤢𞤤𞤲𞤣𞤫 𞥔 𞤴𞤢𞤪𞤳𞤮 𞥑𞥙𞥕𞥘⹁ 𞤦𞤢𞤤𞤯𞤫 𞤯𞤭𞤯𞤭 𞤩𞤢𞥄𞤱𞤮 𞤶𞤫𞤴𞤼𞤢𞥄𞤪𞤫 𞤘𞤭𞤲𞤫 𞤲𞤣𞤫𞤲.
𞤇𞤢𞤴𞤼𞤭 𞤮 𞤺𞤢𞤴𞤲𞤭𞥅 𞤶𞤢𞤲𞤺𞤵𞤣𞤫 𞤄𞤮𞤪𞤣𞤮𞥅⹁ 𞤳𞤢𞤲𞤳𞤮 𞤫 𞤩𞤫𞤴𞤲𞤺𞤵 𞤥𞤢𞤳𞥆𞤮⹁ 𞤩𞤫 𞤪𞤵𞤼𞥆𞤭𞥅 𞤘𞤭𞤲𞤫 𞤫 𞥑𞥙𞥕𞥙⹁ 𞤲𞤣𞤫𞤲𞤼𞤵𞤥𞤢⹁ 𞤔𞤭𞤦𞤭𞤪𞤭𞥅𞤤𞤢 𞤚𞤢𞤥𞤧𞤭𞥅𞤪 𞤬𞤵𞤯𞥆𞤭𞥅 𞤶𞤢𞤲𞤺𞤭𞤲𞤣𞤫 𞤫 𞤣𞤵𞤯𞤫 𞤑𞤮𞤲𞤢𞥄𞤳𞤭𞤪𞤭. 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥖𞥑⹁ 𞤦𞤢𞤯𞤼𞤢𞤲𞤫 𞤣𞤭𞤤𞥆𞤢𞤲𞤣𞤫 𞤶𞤢𞤲𞤺𞤭𞤲𞤮𞥅𞤩𞤫 𞤘𞤭𞤲𞤫 𞤩𞤫𞤲⹁ 𞤅𞤫𞥅𞤳𞤵 𞤚𞤵𞥅𞤪𞤫 𞤲𞤢𞤲𞤺𞤭 𞤥𞤮 𞤧𞤮𞤳𞤭 𞤳𞤢 𞤁𞤢𞥄𞤳𞤢 𞤄𞤵𞤱𞤢𞤪𞤮𞥅. 𞤌 𞤢𞤷𞥆𞤭𞤼𞤫𞥅𞤣𞤫 𞤱𞤮𞥅 𞤫 𞥑𞥙𞥖𞥔.
𞤉 𞤸𞤭𞤼𞤢𞥄𞤲𞤣𞤫 𞥑𞥙𞥗𞥒⹁ 𞤅𞤫𞥅𞤳𞤵 𞤚𞤵𞥅𞤪𞤫 𞤲𞤫𞤱𞤲𞤢𞤲𞤭 𞤥𞤮 𞤴𞤢𞤸𞤵𞤺𞤮𞤤 𞤻𞤢𞤱𞤲𞤣𞤮𞥅 𞤈𞤮𞤥𞤢𞤲𞤭. 𞤑𞤮𞤲𞤮 𞤲𞤣𞤫 𞤮 𞤺𞤢𞤴𞤲𞤵𞤲𞤮𞥅 𞤻𞤢𞤱𞤲𞤣𞤢𞥄𞤣𞤫 𞤄𞤵𞤳𞤢𞥄𞤪𞤫𞤧 (𞤈𞤮𞤥𞤢𞤲𞤭)⹁ 𞤮 𞤶𞤢𞤩𞤢𞥄𞤤𞤭 𞤪𞤵𞤼𞥆𞤢𞥄𞤣𞤫 𞤘𞤭𞤲𞤫 𞤧𞤢𞤦𞤵 𞤮𞤲𞤼𞤵𞤥𞤢 𞤸𞤢𞤪𞤭 𞤅𞤫𞥅𞤳𞤵 𞤚𞤵𞥅𞤪𞤫 𞤲𞤮 𞤱𞤢𞤪𞤵𞤣𞤫 𞤯𞤵𞥅𞤯𞤵𞤩𞤫 𞤫 𞤶𞤢𞤲𞤺𞤵𞤩𞤫 𞤩𞤫𞤲. 𞤐𞤣𞤫𞤲 𞤔𞤭𞤦𞤭𞤪𞤭𞥅𞤤 𞤚𞤢𞤥𞤧𞤭𞥅𞤪 𞤲𞤵𞤤𞤢𞤲𞤭 𞤩𞤫𞤴𞤲𞤺𞤵 𞤥𞤢𞤳𞥆𞤮. 𞤖𞤮𞤲 𞤰𞤫𞤼𞥆𞤭 𞤩𞤭𞤯𞥆𞤮 𞤥𞤢𞤩𞥆𞤫 𞤮𞤲 𞤊𞤭𞤬𞤭 𞤥𞤮 𞤣𞤵𞥅𞤩𞤭 𞤶𞤫𞥅𞤯𞤭𞤯𞤭 𞤣𞤮𞤺𞤭𞤣𞤭 𞤫 𞤸𞤢𞤳𞥆𞤮 𞤴𞤢𞤤𞤼𞤭𞤪𞤭 𞤅𞤢𞤪𞤤𞤮𞤲.
𞤑𞤮 𞤻𞤢𞤤𞤲𞤣𞤫 𞥑 𞤅𞤭𞥅𞤤𞤮 𞥑𞥙𞥗𞥓 𞤔𞤭𞤦𞤭𞤪𞤭𞥅𞤤 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤵𞤲 𞤲𞤣𞤫𞤲 𞤴𞤭𞤼𞤭𞤣𞤭 𞤁𞤢𞤳𞤢𞤪. 𞤂𞤫𞤱𞤮𞤨𞤮𞤤 𞤅𞤫𞤣𞤢𞤪 𞤅𞤫𞤲𞤺𞤮𞤪⹁ 𞤤𞤢𞥄𞤥𞤭𞤲𞤮𞥅𞤯𞤮 𞤅𞤫𞤲𞤫𞤺𞤢𞤤 𞤮𞤲 𞤮𞤲𞤼𞤵𞤥𞤢⹁ 𞤼𞤮𞥅𞤤𞤲𞤭 𞤩𞤫. 𞤌 𞤴𞤫𞤯𞤭 𞤩𞤫 𞤸𞤵𞤩𞤫𞥅𞤪𞤫 𞤳𞤢𞤻𞤵𞤲 𞤫 𞤺𞤮𞤤𞥆𞤫 𞤳𞤢 𞤶𞤢𞥄𞤺𞤮𞤪𞤢𞤤 𞤸𞤭𞤤𞤲𞤭𞥅𞤲𞤺𞤢𞤤 𞤬𞤭𞥅 𞤶𞤢𞤲𞤺𞤣𞤫.
𞤊𞤭𞥅 𞤳𞤢𞤤𞤢 𞤅𞤫𞥅𞤳𞤵 𞤚𞤵𞥅𞤪𞤫 𞤥𞤢𞥄𞤴𞤵𞤲𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥔⹁ 𞤔𞤭𞤦𞤭𞤪𞤭𞥅𞤤 𞤪𞤵𞤼𞥆𞤢𞥄𞤣𞤫 𞤘𞤭𞤲𞤫 𞤱𞤮𞥅 𞤫 𞥑𞥙𞥙𞥐 𞤳𞤢𞤲𞤳𞤮 𞤫 𞤩𞤫𞤴𞤲𞤺𞤵 𞤥𞤢𞤳𞥆𞤮 𞤫 𞤩𞤭𞤯𞤩𞤫 𞤥𞤢𞤩𞥆𞤫 𞤩𞤫𞤲 𞤲𞤶𞤮𞤱𞤮. 𞤊𞤭𞤬𞤭⹁ 𞤊𞤢𞥄𞤼𞤵⹁ 𞤁𞤢𞥄𞤱𞤵𞥅𞤣𞤢⹁ 𞤑𞤢𞤼𞤵𞥅𞥃𞤢 𞤫 𞤄𞤢𞤷𞥆𞤭. 𞤑𞤢𞤼𞤵𞥅𞥃𞤢 𞤳𞤢𞤲⹁ 𞤬𞤫𞤰𞥆𞤭𞤲𞤭𞥅𞤲𞤮 𞤺𞤭𞤤𞤢 𞥒𞥐𞥐𞥘. 𞤊𞤵𞤪𞤫𞥅 𞤸𞤢𞤳𞥆𞤮 𞤮𞤲 𞤳𞤮 𞤫 𞤷𞤢𞥄𞤲𞤺𞤮𞤤 𞤭𞤲𞥆𞤫𞤼𞤫𞥅𞤲𞤺𞤮𞤤 𞤅𞤫𞥅𞤲 𞤴𞤭𞥅𞤼𞤢𞥄. 𞤖𞤢𞤪𞤭 𞤳𞤮 𞤸𞤮𞥅𞤪𞤫 𞤥𞤢𞤺𞥆𞤮𞤤 𞤸𞤮 𞤸𞤮𞤯𞤭.
𞤇𞤢𞤴𞤼𞤭 𞤔𞤭𞤦𞤭𞤪𞤭𞥅𞤤 𞤪𞤵𞤼𞥆𞤭𞤳𞤫 𞤘𞤭𞤲𞤫⹁ 𞤮 𞤵𞤣𞥆𞤭𞤼𞤭 𞤣𞤫𞤬𞤼𞤫𞤪𞤣𞤵 (Librarie Rivières du Sud) 𞤳𞤢𞤻𞤵𞤲 𞤫 𞤥𞤵𞥅𞤤𞤭𞤪𞤣𞤫 𞤣𞤫𞤬𞤼𞤫 𞤱𞤭𞤫𞤼𞤫𞥅𞤲𞤣𞤫 (SAEC).
𞤃𞤢𞥄𞤥𞤢 𞤥𞤢𞤲𞤼𞤢𞤧𞤮𞤪𞤮 𞤔𞤭𞤦𞤭𞤪𞤭𞥅𞤤 𞤚𞤢𞤥𞤧𞤭𞥅𞤪 𞤮𞤲 𞤳𞤮 𞤑𞤢𞤣𞤭 𞤃𞤢𞤤𞤭 𞤭𞤲𞥆𞤫𞤼𞤫𞥅. 𞤑𞤮 𞤊𞤵𞥅𞤼𞤢 𞤚𞤮𞥅𞤪𞤮 𞤫 𞤲𞤣𞤫𞤪 𞤅𞤉𞤲𞤫𞤺𞤢𞤤 𞤱𞤮𞤲𞤭 𞤭𞤱𞤣𞤭 𞤥𞤢𞤳𞥆𞤮. 𞤌 𞤸𞤫𞤩𞤵𞤲𞤮 𞤩𞤭𞤯𞥆𞤮 𞤱𞤭𞤫𞤼𞤫𞥅𞤯𞤮 𞤀𞥄𞤥𞤢𞤣𞤵 𞤙𞤢𞥄𞤲. 𞤑𞤮 𞤮𞤲𞤯𞤮𞤲 𞤶𞤭𞤦𞤭𞤲𞤭 𞤃𞤢𞤥𞥆𞤢𞤣𞤵 𞤦𞤵𞥅𞤦𞤢𞤳𞤢𞤪⹁ 𞤥𞤢𞥄𞤥𞤢𞤧𞤮𞤪𞤮 𞤔𞤭𞤦𞤭𞤪𞤭𞥅𞤤 𞤮𞤲. 𞤌𞤲 𞤤𞤢𞥄𞤼𞤭𞤲𞤮 𞤷𞤫𞤪𞤲𞤮𞥅𞤶𞤮 𞤥𞤢𞤱𞤯𞤮 𞤲𞤣𞤫𞤪 𞤁𞤢𞤳𞤢𞤪. 𞤃𞤢𞥄𞤥𞤭𞤪𞤢𞥄𞤱𞤮 𞤲𞤫𞥅𞤲𞤫 𞤔𞤭𞤦𞤭𞤪𞤭𞥅𞤤 𞤮𞤲⹁ 𞤳𞤮 𞤀𞥄𞤥𞤢𞤣𞤵 𞤅𞤢𞤥 𞤱𞤭𞤫𞤼𞤫𞤲𞤮𞥅⹁ 𞤳𞤮 𞤅𞤫𞤺𞤵⹁ 𞤯𞤵𞤥 𞤳𞤮 𞤧𞤢𞥄𞤪𞤫 𞤶𞤫𞤴𞤢𞥄𞤲𞤣𞤫 𞤃𞤢𞤤𞤭⹁ 𞤱𞤮𞤲𞤭 𞤭𞤱𞤲𞤣𞤭 𞤥𞤢𞤳𞥆𞤮.
𞤑𞤮 𞤔𞤭𞤦𞤭𞤪𞤭𞥅𞤤 𞤧𞤢𞥄𞤼𞤭 𞤣𞤫𞤬𞤼𞤫𞤪𞤫 𞤋𞤲𞤫𞤧𞤳𞤮𞥅 𞤲𞤣𞤫𞤲 𞤭𞤲𞥆𞤫𞤼𞤫𞥅𞤲𞤣𞤫 𞤊𞤭𞤤𞥆𞤢𞤴𞤫𞥅 𞤆𞤫𞤰𞥆𞤮𞤤 𞤃𞤢𞤱𞤲𞤺𞤮𞤤 𞤀𞤬𞤪𞤭𞤳𞤢. 𞤌𞤥𞤮 𞤱𞤭𞤲𞤣𞤭 𞤳𞤢𞤣𞤭 𞤸𞤮𞥅𞤪𞤫 𞤑𞤮𞤤𞥆𞤭 𞤚𞤫𞤲𞤺𞤫𞤤𞤢⹁ 𞤧𞤭𞤲𞤷𞤵𞤲𞤮𞥅𞤯𞤮 𞤤𞤢𞥄𞤥𞤢𞤼𞤫𞥅𞤪𞤭 𞤘𞤭𞤤𞤢 𞤊𞤵𞤼𞤢 𞤔𞤢𞤤𞤮 𞤸𞤢𞥄 𞤊𞤵𞥅𞤼𞤢 𞤚𞤮𞥅𞤪𞤮. 𞤑𞤮𞤲𞤮 𞤳𞤮 𞤩𞤵𞤪𞤭 𞤫 𞤯𞤵𞥅𞤯𞤵𞤣𞤫 𞤳𞤮 𞤮 𞤱𞤭𞤲𞤣𞤭 𞤳𞤮𞤲 𞤳𞤮 𞤸𞤮𞥅𞤪𞤫 𞤨𞤫𞤰𞥆𞤭 𞤴𞤭𞤥𞤩𞤫 𞤣𞤮𞤱𞤪𞤭 𞤘𞤭𞤲𞤫 𞤲𞤣𞤭𞤲.
𞤔𞤭𞤦𞤪𞤭𞥅𞤤 𞤚𞤢𞤥𞤧𞤭𞥅𞤪 𞤲𞤮 𞤥𞤢𞤪𞤵𞤲𞤮𞥅 𞤷𞤭𞤱𞤼𞤮 𞤱𞤭𞤫𞤼𞤫𞥅𞤯𞤮 𞤒𞤢𞥄𞤴𞤫. 𞤌𞤲 𞤯𞤮𞤲 𞤳𞤢𞤣𞤭 𞤳𞤮 𞤸𞤢𞤲𞤣𞤫 𞤬𞤫𞤰𞥆𞤭𞤲𞤭. 𞤑𞤮𞤼𞤭𞤪𞤢𞥄𞤱𞤮 𞤥𞤢𞤳𞥆𞤮 𞤥𞤢𞤱𞤯𞤮 𞤮𞤲 𞤬𞤫𞤰𞥆𞤭𞤲𞤭𞥅𞤲𞤮 𞤲𞤫𞥅𞤩𞤭𞥅.
𞤒𞤮 𞤀𞤤𞤤𞤢 𞤴𞤵𞤪𞤥𞤫 𞤩𞤫 𞤬𞤮𞤱 𞤴𞤢𞥄𞤬𞤮𞥅.
𞤂𞤭𞤣𞥆𞤭𞥅𞤩𞤫 𞤃𞤢𞤳𞤭 𞤅𞤢𞥄𞤤 𞤩𞤫𞤲 𞤲𞤮𞤣𞥆𞤭𞤼𞤭𞥅 𞤧𞤫𞤲𞤫𞤺𞤢𞤤𞤲𞤢𞥄𞤩𞤫 𞤩𞤫𞤲 𞤴𞤢𞤤𞤼𞤵𞤺𞤮𞤤 𞤳𞤢 𞤤𞤢𞥄𞤱𞤭 𞤺𞤭𞤤𞤢 𞤶𞤢𞤲𞤺𞤮 𞤫 𞤢𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥘 𞤲𞤣𞤵𞥅 𞤤𞤫𞤱𞤪𞤵 𞤐𞤦𞤮𞥅𞤴𞤮 𞤸𞤢𞥄 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥑𞥐  𞤥𞤢𞤴𞤪𞤵⹁ 𞤬𞤭𞥅  𞤩𞤢𞤲𞤺𞤭𞤲𞤢𞤲𞤺𞤮𞤤 𞤃𞤢𞤳𞤭 𞤅𞤢𞤤 𞤼𞤭𞤳𞥆𞤫𞤪𞤫 𞤥𞤢𞤩𞥆𞤫 𞤲𞤣𞤫𞤲.
𞤘𞤭𞤤𞤢 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥓 𞤐𞤦𞤮𞥅𞤴𞤮 𞥒𞥐𞥒𞥑⹁ 𞤧𞤫𞤲𞤫𞤺𞤢𞤤𞤲𞤢𞥄𞤩𞤫 𞤩𞤫𞤲 𞤲𞤮 𞤭𞤥𞥆𞤢𞤲𞤭𞥅 𞤃𞤢𞤳𞤭 𞤅𞤢𞥄𞤤⹁ 𞤸𞤮𞥅𞤪𞤫𞥅𞤶𞤮 𞤅𞤫𞤲𞤫𞤺𞤢𞤤 𞤮𞤲⹁ 𞤦𞤢𞤯𞤼𞤢𞤲𞤫 𞤲𞤢𞤲𞤺𞤫𞤺𞤮𞤤 𞤓𞤧𞤥𞤢𞥄𞤲 𞤅𞤮𞤲𞤳𞤮.
𞤑𞤮 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤱𞤮𞤲𞤭 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤭𞤲𞥆𞤫𞤼𞤫𞥅𞤲𞤣𞤫 𞤆𞤢𞤧𞤼𞤫𞤬 (PASTEF) . 𞤌 𞤣𞤢𞤪𞤭𞤲𞤮 𞤬𞤭𞥅 𞤸𞤮𞥅𞤪𞤢𞥄𞤺𞤵 𞤧𞤫𞤲𞤫𞤺𞤢𞤤 𞤲𞤺𞤵𞤲 𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤫 𞥒𞥐𞥑𞥙. 𞤉 𞤲𞤺𞤮𞤲 𞤧𞤵𞤩𞤮⹁ 𞤮 𞤤𞤢𞥄𞤼𞤭𞤲𞤮 𞤼𞤢𞤼𞤢𞤩𞤮. 𞤔𞤮𞥅𞤲𞤭 𞤳𞤮 𞤮 𞤧𞤢𞤪𞤴𞤮𞥅𞤱𞤮 𞤳𞤢 𞤅𞤢𞤪𞤴𞤭𞤲𞤭𞤪𞤣𞤵 𞤅𞤫𞤲𞤫𞤺𞤢𞤤. 𞤀𞤣𞤮 𞤮 𞤤𞤢𞥄𞤼𞤢𞥄𞤣𞤫 𞤧𞤢𞤪𞤴𞤮𞥅𞤱𞤮⹁ 𞤸𞤢𞤪𞤭 𞤳𞤮 𞤮 𞤰𞤢𞤥𞤼𞤢𞤲𞤮𞥅𞤱𞤮 𞤶𞤢𞥄𞤺𞤮𞤪𞤢𞤤 𞤅𞤫𞤲𞤫𞤺𞤢𞤤 𞤲𞤺𞤢𞤤 𞤧𞤢𞤺𞤢𞤤𞥆𞤫. 𞤌𞤥𞤮 𞤥𞤢𞤪𞤭 𞤣𞤵𞥅𞤩𞤭 𞥔𞥖 (𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤶𞤫𞥅𞤺𞤮𞤮). 𞤑𞤮 𞤱𞤮𞤲𞤭 𞤧𞤢𞤦𞤵 𞤫 𞤲𞤢𞤲𞤺𞤫𞥅𞤣𞤫⹁ 𞤳𞤮 𞤶𞤭𞤱𞤮 𞤩𞤮𞥅𞤧𞤮𞥅𞤸𞤮 𞤭𞤲𞥆𞤫𞥅𞤼𞤫𞥅𞤯𞤮 𞤀𞤶𞤭 𞤅𞤢𞥄𞤪 𞤱𞤮𞤲𞤭 𞤳𞤮 𞤬𞤢𞤱𞤭 𞤥𞤮 𞤰𞤫𞥅𞤩𞤮 𞤥𞤢𞤤𞥆𞤢 𞤼𞤫𞥅𞤼𞤮.
𞤑𞤮𞤲𞤮 𞤫 𞤳𞤵𞤯𞤮𞤤 𞤲𞤺𞤮𞤤 𞤮 𞤱𞤫𞤲𞤺𞤭 𞤳𞤢 𞤚𞤵𞤱𞤼𞤭𞤼𞤫𞤪 (Twitter)) 𞤻𞤢𞤤𞤲𞤣𞤫 𞥗 𞤕𞤮𞤤𞤼𞤮⹁ 𞤓𞤧𞤥𞤢𞥄𞤲 𞤅𞤮𞤲𞤳𞤮 𞤴𞤫𞤣𞥆𞤭𞥅 𞤴𞤢𞤲𞤵𞤺𞤮𞤤 𞤫 𞤮𞥅 𞤣𞤫𞤦𞥆𞤮 𞤳𞤮𞤲𞤮 𞤮 𞤽𞤭𞤪𞥆𞤭𞤼𞤭𞤳𞤫 𞤴𞤢𞤸𞤵𞤺𞤮𞤤 𞤳𞤢 𞤷𞤢𞥄𞤤𞤭𞥅𞤪𞤵 𞤸𞤢𞤳𞥆𞤮 𞤬𞤭𞥅 𞤩𞤮𞥅𞤧𞤫𞤺𞤮𞤤. 𞤉 𞤦𞤭𞤮𞤤 𞤥𞤢𞤳𞥆𞤮 𞤳𞤢𞤲𞤳𞤮 𞤅𞤮𞤲𞤳𞤮⹁ 𞤳𞤮 𞤃𞤢𞤳𞤭 𞤅𞤢𞤤  𞤫 𞤲𞤦𞤢𞤼𞤵𞤤𞤢𞥄𞤩𞤫 𞤥𞤵𞤲 𞤩𞤫𞤲 𞤬𞤫𞤬𞤭𞤲𞥋𞤣𞤭𞥅 𞤯𞤫𞥅 𞤼𞤵𞥅𞤥𞤫𞥅 𞤲𞤮 𞤩𞤫 𞤦𞤮𞤲𞥆𞤭𞤪𞤢 𞤭𞤲𞤣𞤫 𞤥𞤢𞤳𞥆𞤮.
𞤘𞤭𞤤𞤢 𞤴𞤭𞤥𞤩𞤫 𞤩𞤫𞤲 𞤬𞤵𞤯𞥆𞤭 𞤴𞤢𞤤𞤼𞤵𞤣𞤫⹁ 𞤲𞤶𞤮𞤱𞤮 𞤥𞤢𞥄𞤴𞤭𞥅 𞤥𞤢𞤤𞥆𞤢 𞤱𞤢𞤪𞤢𞥄𞤥𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲. 𞤆𞤭𞥅𞤶𞤭 𞤯𞤵𞥅𞤯𞤵𞤯𞤭 𞤴𞤫𞥅𞤦𞤢𞥄𞤥𞤢⹁ 𞤳𞤵𞤩𞤫𞥅𞤶𞤫 𞤫 𞤴𞤫𞥅𞤴𞤭𞤪𞤤𞤫 𞤴𞤭𞤪𞤦𞤭𞤲𞤢𞥄𞤥𞤢 𞤼𞤫𞤲𞤼𞤭𞤲𞤭𞥅 𞤴𞤫𞥅𞤴𞤭𞤪𞤤𞤫 𞤳𞤵𞤩𞥆𞤢𞤲 𞤚𞤮𞤼𞤢𞤤 𞤯𞤫𞤲. 
𞤉 𞤥𞤭𞥅𞤶𞤮 𞤴𞤮𞤺𞤢 𞤫 𞤢𞤲𞤼𞤵𞤩𞤫 𞤩𞤫𞤲⹁ 𞤱𞤮𞤲𞤢𞥄 𞤬𞤭𞥅 𞤦𞤢𞤥𞤦𞤢𞤲𞤺𞤮𞤤 𞤅𞤮𞤲𞤳𞤮 𞤼𞤢𞤲 𞤱𞤮𞤲𞤭 𞤳𞤮 𞤥𞤵𞤪𞤼𞤭𞤲𞤭𞤪𞤭 𞤴𞤭𞤥𞤩𞤫 𞤩𞤫𞤲 𞤲𞤭𞥅. 𞤑𞤮 𞤷𞤢𞤯𞤫𞥅𞤤𞤫 𞤯𞤫 𞤧𞤵𞤳𞤢𞥄𞤩𞤫 𞤩𞤫𞤲 𞤱𞤮𞤲𞤣𞤭 𞤫 𞤥𞤵𞤵𞤲 𞤳𞤢 𞤦𞤢𞤲𞤽𞤫 𞤬𞤢𞤺𞥆𞤮 𞤫 𞤳𞤢 𞤺𞤮𞤤𞥆𞤫⹁ 𞤳𞤢𞤻𞤵𞤲 𞤫 𞤬𞤢𞥄𞤪𞤮𞤼𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤃𞤢𞤳𞤭 𞤅𞤢𞤤 𞤫 𞤊𞤢𞤪𞤢𞤲𞤧𞤭𞥅𞤩𞤫 𞤩𞤫𞤲 𞤱𞤮𞤲𞤭 𞤳𞤮 𞤩𞤵𞤪𞤭 𞤼𞤭𞤳𞥆𞤭𞤲𞤣𞤫 𞤧𞤵𞤳𞤢𞥄𞤩𞤫 𞤩𞤫𞤲.
𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤫𞥅𞤱𞤵𞤩𞤫 𞤲𞤮 𞤧𞤮𞤺𞤭𞤼𞤭𞥅 𞤱𞤮𞤲𞤣𞤫𞤥𞤢 𞤃𞤢𞤳𞤭 𞤅𞤢𞤤 𞤲𞤮 𞤬𞤢𞥄𞤤𞤢 𞤣𞤢𞤪𞤢𞥄𞤣𞤫 𞤼𞤢𞤼𞤢𞤩𞤵𞤲 𞤱𞤢𞤲𞤮 𞤲𞤮 𞤀𞤤𞤬𞤢 𞤑𞤮𞤲𞤣𞤫 𞤱𞤢𞤯𞤭𞤪𞤭 𞤲𞤮𞤲 𞤘𞤭𞤲𞤫 𞤥𞤢𞤤𞥆𞤢 𞤲𞤮 𞤀𞤤𞤢𞤧𞤢𞤲 𞤏𞤢𞤼𞤢𞤪𞤢 𞤱𞤢𞤯𞤭𞤪𞤭 𞤲𞤮𞤲 𞤑𞤮𞤼𞤣𞤭𞤾𞤢𞥄𞤪. 𞤑𞤮𞤲𞤮 𞤅𞤫𞤲𞤫𞤺𞤢𞤤 𞤲𞤮 𞤧𞤫𞥅𞤪𞤼𞤭 𞤫 𞤯𞤫𞤲 𞤤𞤫𞤴𞤯𞤫 𞤧𞤢𞤦𞤵𞤲𞤢 𞤣𞤫𞤥𞤮𞤳𞤢𞤪𞤢𞥄𞤳𞤵 𞤬𞤭𞥅 𞤳𞤢𞤤𞤢 𞤳𞤮 𞤯𞤫𞤱𞤤𞤵 𞤲𞤺𞤵⹁ 𞤲𞤮 𞤼𞤢𞤦𞤭𞤼𞤭 𞤼𞤮𞤲. 𞤖𞤢𞤴 𞤀𞤦𞤣𞤮𞤤𞥆𞤢𞥄𞤸𞤭 𞤏𞤢𞤣⹁ 𞤮𞥅 𞤥𞤮 𞤃𞤢𞤳𞤭 𞤅𞤢𞤤 𞤤𞤮𞤲𞤼𞤭𞥅⹁  𞤫𞤩𞥆𞤵𞤲𞤮 𞤶𞤮𞥅𞤯𞤭𞤼𞤢𞤺𞤮𞤤 𞤼𞤢𞤼𞤢𞤩𞤵𞤲⹁ 𞤳𞤮𞤲𞤮 𞤮 𞤱𞤢𞥄𞤱𞤢𞥄𞤲𞤮.
𞤖𞤢𞤲𞤣𞤫 𞤫 𞤪𞤫𞤬𞤦𞤭𞤪𞥆𞤫⹁ 𞤀𞤤𞤭𞤱𞥆𞤵 𞤄𞤢𞤣𞤢𞤪𞤢𞥄 𞤅𞤭𞥅𞤧𞤫⹁ 𞤸𞤢𞤤𞤬𞤭𞤲𞤢𞥄𞤯𞤮 𞤮𞤲 𞤬𞤭𞥅 𞤱𞤫𞤤𞤣𞤭𞤲𞤼𞤭𞤲𞤮 𞤲𞤺𞤮𞤲 𞤅𞤫𞤲𞤫𞤺𞤢𞤤⹁ 𞤼𞤮𞤪𞤭𞤲𞤮 𞤃𞤢𞤳𞤭 𞤅𞤢𞤤 𞤸𞤫𞤯𞤭𞤼𞤢𞤺𞤮𞤤 𞤧𞤵𞤳𞤢𞥄𞤩𞤫 𞤩𞤫𞤲. 𞤌 𞤼𞤮𞤪𞤭𞥅 𞤥𞤮 𞤳𞤢𞤣𞤭 𞤱𞤢𞤯𞤵𞤺𞤮𞤤 𞤴𞤫𞤱𞤼𞤫𞤪𞤫 𞤳𞤢 𞤰𞤫𞤱𞤤𞤵 𞤬𞤭𞥅 𞤻𞤭𞤨𞥆𞤵𞤺𞤮𞤤 𞤩𞤫𞤪𞤯𞤫 𞤴𞤭𞤥𞤩𞤫 𞤩𞤫𞤲. 𞤕𞤫𞤪𞤲𞤮𞥅𞤶𞤮 𞤥𞤢𞤱𞤯𞤮 𞤚𞤵𞥅𞤦𞤢𞥄 𞤮𞤲 𞤳𞤢𞤲 𞤼𞤮𞤽𞤭𞥅 𞤧𞤫𞤨𞥆𞤮 𞤫 𞤲𞤣𞤫𞤪 𞤼𞤵𞤬𞤵𞤲𞤣𞤫 𞤚𞤵𞥅𞤦𞤢𞥄 𞤲𞤣𞤫𞤲.
𞤊𞤫𞤱𞤲𞤣𞤮 𞤸𞤢𞤲𞤣𞤫⹁ 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲 𞤲𞤮 𞤩𞤫𞤲𞤣𞤢𞤲𞤭 𞤥𞤵𞤪𞤼𞤮. 𞤅𞤵𞤳𞤢𞥄𞤩𞤫 𞤩𞤫𞤲 𞤸𞤢𞥄𞤩𞤭𞥅 𞤼𞤢𞤥𞤨𞤫𞤪𞤫 𞤲𞤣𞤫𞤲. 𞤇𞤫 𞤸𞤢𞥄𞤩𞤭𞥅 𞤱𞤭𞤫𞥅𞤣𞤫 𞤳𞤢𞤣𞤭 𞤴𞤮 𞤩𞤫 𞤥𞤵𞤻𞥆𞤮 𞤸𞤢𞤪𞤢 𞤤𞤫 𞤫𞤩𞤫 𞤧𞤵𞤼𞤭𞥅 𞤸𞤮𞥅𞤪𞤫𞥅𞤩𞤫 𞤤𞤫𞤴𞤯𞤫 𞤯𞤫𞤲 𞤲𞤮 𞤬𞤵𞤲𞤧𞤵𞤣𞤫 𞤶𞤢𞤱𞤤𞤫⹁ 𞤫 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭 𞤶𞤢𞤲𞤢𞤲𞤩𞤫 𞤩𞤫𞤲 𞤲𞤮 𞤭𞤱𞤵𞤣𞤫 𞤕𞤢𞤴𞤲𞤢 𞤥𞤢𞤤𞥆𞤢 𞤉𞤪𞤮𞤨 𞤢𞤪𞤢 𞤸𞤢𞤤𞤮𞤪𞤢 𞤶𞤢𞤱𞤤𞤫 𞤳𞤢𞤬𞤢𞥄𞤯𞤫 𞤯𞤫𞤲.
𞤐𞤣𞤫𞥅 𞤼𞤭𞤳𞥆𞤭𞤫𞤪𞤫 𞤧𞤮𞥅𞤥𞤭𞥅𞤲𞤣𞤫 𞤫 𞤧𞤵𞤳𞤢𞥄𞤩𞤫 𞤩𞤫𞤲 𞤲𞤮 𞤱𞤢𞤭 𞤱𞤢 𞤳𞤵𞤩𞥆𞤢𞤲⹁ 𞤳𞤮 𞤨𞤫𞤼𞥆𞤵𞤲 𞤼𞤢𞤲 𞤸𞤢𞤦𞥆𞤭 𞤬𞤭𞥅 𞤴𞤮 𞤬𞤫𞤼𞥆𞤵. 𞤅𞤵𞤳𞤢𞥄𞤩𞤫 𞤩𞤢𞤤𞤫𞥅𞤪𞤭 𞤲𞤣𞤭𞤲 𞤸𞤢𞥄𞤩𞤭𞥅 𞤸𞤮𞤴𞤲𞤫𞥅𞤣𞤫⹁ 𞤸𞤫𞤪𞤧𞤭𞤲𞤫𞥅𞤣𞤫 𞤫 𞤤𞤢𞥄𞤼𞤢𞤺𞤮𞤤 𞤶𞤢𞤤𞤲𞤮𞤪𞤭 𞤤𞤫𞤴𞤯𞤫 𞤢𞤣𞤵𞤲𞤢 𞤯𞤫𞤲. 𞤐𞤶𞤵𞤩𞥆𞤵𞤤𞤭 𞤶𞤮𞤳𞥆𞤮𞤲𞥋𞤣𞤭𞤪𞤫 𞤯𞤭𞤲 𞤱𞤫𞥅𞤩𞤭𞤼𞤢𞤲𞤭𞥅 𞤧𞤵𞤳𞤢𞥄𞤩𞤫 𞤀𞤬𞤪𞤭𞤳𞤢𞥄 𞤩𞤫𞤲 𞤳𞤮 𞤱𞤢𞥄𞤱𞤭 𞤺𞤢𞤧𞤵𞤣𞤫 𞤫 𞤤𞤫𞤴𞤣𞤭 𞤧𞤭 𞤲𞤣𞤭 𞤸𞤫𞤩𞤭𞥅 𞤤𞤢𞥄𞤥𞤩𞤫 𞤲𞤵𞤲𞤯𞤵𞤩𞤫 𞤫 𞤺𞤮𞤤𞥆𞤮𞥅𞤩𞤫. 𞤅𞤭 𞤱𞤮𞤲𞤢𞥄 𞤬𞤭𞥅 𞤤𞤫𞤰𞥆𞤭𞤤𞤢𞥄𞤳𞤵⹁ 𞤤𞤢𞥄𞤥𞤩𞤫 𞤯𞤵𞥅𞤯𞤵𞤩𞤫 𞤻𞤭𞥅𞤩𞤢𞤼𞤢𞥄𞤲𞤮 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄.
𞤅𞤭 𞤩𞤫𞥅 𞤸𞤮𞥅𞤪𞤫𞥅𞤩𞤫 𞤯𞤫𞥅 𞤤𞤫𞤴𞤯𞤫 𞤲𞤣𞤢𞥄𞤪𞤢𞥄𞤤𞤭 𞤲𞤮 𞤸𞤫𞤩𞥆𞤭𞤼𞤮𞤪𞤢 𞤬𞤢𞥄𞤤𞤫𞥅𞤶𞤭 𞤧𞤵𞤳𞤢𞥄𞤩𞤫 𞤩𞤫𞤲⹁ 𞤲𞤮 𞤸𞤢𞤧𞤭𞥅 𞤯𞤵𞤥 𞤳𞤢 𞤤𞤢𞤥𞥆𞤭𞤪𞤢 𞤯𞤵𞥅𞤯𞤵𞥅𞤯𞤩𞤫 𞤫 𞤥𞤢𞤩𞥆𞥆𞤫.
𞤕𞤫𞤪𞤲𞤮 𞤀𞤴𞥃𞤢 𞤅𞤮𞥅 𞤲𞤮 𞤱𞤢𞤤𞥆𞤭𞤬𞤢𞤲𞤭𞥅 𞤫𞤲 𞤣𞤫𞤬𞤼𞤫𞤪𞤫 𞤫𞤳𞥆𞤭𞤼𞤮𞤪𞤲𞤣𞤫 𞤶𞤢𞤲𞤺𞤵𞤺𞤮𞤤 𞤀𞤣𞤤𞤢𞤥 𞤱𞤮𞤲𞤢𞤲𞤣𞤫 𞤸𞤢𞥄𞤤𞤮𞥅𞤩𞤫 𞤊𞤢𞤪𞤢𞤲𞤧𞤫𞥅 𞤩𞤫𞤲 𞤭𞤲𞥆𞤫𞤼𞤫𞥅𞤲𞤣𞤫:
 (Guide d’Apprentissage de l’Alphabet Adlam)
𞤁𞤫𞤬𞤼𞤫𞤪𞤫 𞤲𞤣𞤫𞤲 𞤴𞤢𞤤𞤼𞤭𞥅 𞤸𞤢𞤲𞤣𞤫⹁ 𞤻𞤢𞤤𞤲𞤣𞤫 𞥑 𞤲𞤦𞤮𞥅𞤴𞤮 𞥒𞥐𞥒𞥑. 𞤁𞤫𞤬𞤼𞤫𞤪𞤫 𞤲𞤣𞤫𞤲 𞤳𞤮 𞤬𞤭𞥅𞤲𞤢𞤲𞤯𞤫 𞤧𞤢𞤨𞥆𞤮 𞤨𞤫𞤼.  𞤖𞤢𞤴 𞤱𞤢𞥄𞤱𞤵𞤩𞤫 𞤶𞤢𞤲𞤺𞤵𞤣𞤫 𞤀𞤣𞤤𞤢𞤥 𞤩𞤫𞤲 𞤸𞤫𞤩𞤢𞤴 𞤲𞤢𞤬𞤮𞥅𞤪𞤫 𞤫 𞤥𞤢𞤴𞤪𞤫. 
𞤖𞤮 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤲𞤣𞤫𞥅 𞤣𞤫𞤬𞤼𞤫𞤪𞤫 𞤴𞤢𞤤𞤼𞤮𞤴𞤢𞤴 𞤳𞤢 𞤫𞤲𞤺𞤫𞤤𞤫𞥅𞤪𞤫 𞤫 𞤳𞤢 𞤢𞥄𞤪𞤢𞤦𞤫𞥅𞤪𞤫  𞤫 𞤯𞤫𞥅 𞤦𞤢𞤤𞤯𞤫 𞤢𞤪𞤮𞥅𞤶𞤫 𞤧𞤭 𞤘𞤫𞤲𞤮 𞤚𞤮𞥅𞤱𞤵𞤯𞤮 𞤮𞤲 𞤥𞤵𞥅𞤴𞤭𞥅.
𞤃𞤮𞤲𞤮 𞤬𞤢𞥄𞤤𞤢 𞤣𞤫𞤬𞤼𞤫𞤪𞤫 𞤲𞤣𞤫𞤲⹁ 𞤳𞤮 𞤴𞤮 𞤮 𞤯𞤭𞤦𞥆𞤵 𞤤𞤫𞤴 𞤯𞤮𞥅:
Pour télécharger le livre, cliquez sur le lien ci-dessous
Guide d’Apprentissage ADLaM
𞤑𞤮 𞤻𞤢𞤤𞤲𞤣𞤫 𞤺𞤮𞤮 𞤤𞤫𞤱𞤪𞤵 𞤲𞤦𞤮𞥅𞤴𞤮⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤧𞤭𞤲𞤷𞤢𞤲𞤭 𞤸𞤮𞥅𞤪𞤫 𞤥𞤵𞤲 𞤳𞤢𞥄𞤤𞤭𞤧𞤭 𞤳𞤮 𞤸𞤵𞥅𞤱𞤼𞤮𞤪𞤫𞥅 𞤫 𞤥𞤢𞤴𞤪𞤭. 𞤑𞤮 𞤸𞤢𞤲𞤣𞤫 𞤫 𞤺𞤮𞤮 𞤲𞤦𞤮𞥅𞤴𞤮 𞥒𞥐𞥒𞥑 𞤼𞤭𞤥𞥆𞤭 𞤣𞤵𞥅𞤩𞤭 𞥖𞥑 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤺𞤮𞤮) 𞤺𞤭𞤤𞤢 𞤯𞤭 𞤧𞤭𞤲𞤷𞤢𞥄.
𞤂𞤢𞥄𞤥𞤵 𞤺𞤭𞤲𞤫 𞤲𞤺𞤵𞤲 𞤭𞤲𞥆𞤭 𞤯𞤭𞤲 𞤲𞤦𞤵𞥅𞤯𞤭 “𞤊𞤢𞤪𞤢𞤲 𞤘𞤭𞤲𞤫“. 𞤇𞤫 𞤴𞤫𞤪𞤭𞤲𞥋𞤣𞤭𞤪𞤭 𞤊𞤢𞤪𞤢𞤲 𞤘𞤭𞤲𞤫 𞤺𞤮𞥅𞤼𞤮 𞤉 𞤬𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞥅𞤼𞤮 𞤥𞤢𞤤𞥆𞤢 𞤫 𞤬𞤫𞥅𞤷𞥆𞤫𞤪𞤫 𞤊𞤢𞤪𞤢𞤲 𞤊𞤢𞤪𞤢𞤲𞤧𞤭. (𞥑 FG = 𞥑 FCFA). 𞤑𞤮 𞤢𞤣𞤭𞥅 𞤯𞤭𞥅 𞤳𞤢𞥄𞤤𞤭𞤧𞤭𞥅𞤶𞤭 𞤧𞤭𞤲𞤷𞤫𞥅𞤲𞤣𞤫⹁ 𞤸𞤢𞤪𞤭 𞤘𞤭𞤲𞤫 𞤳𞤮 𞤊𞤢𞤪𞤢𞤲 𞤅𞤫𞥅𞤬𞤢𞥄 (FCFA) 𞤸𞤵𞥅𞤱𞤼𞤮𞤪𞤢𞤴𞤲𞤮𞥅 𞤱𞤢𞤲𞤮 𞤯𞤫𞤴𞤢 𞤤𞤫𞤴𞤯𞤫 𞤖𞤢𞥄𞤤𞤭-𞤬𞤢𞤪𞤢𞤲𞤧𞤫𞥅𞤶𞤫 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄.
𞤊𞤭𞥅 𞤳𞤮 𞤣𞤢𞤱𞤪𞤢 𞤥𞤢𞤤𞥆𞤢 𞤳𞤮 𞤸𞤫𞤩𞥆𞤭𞤼𞤮𞥅 𞤯𞤭𞥅 𞤲𞤦𞤵𞥅𞤯𞤭 𞤧𞤭𞤲𞤷𞤢𞥄𞤯𞤭⹁ 𞤤𞤢𞥄𞤥𞤵 𞤲𞤺𞤵𞤲 𞤵𞤣𞥆𞤭𞤼𞤭 𞤃𞤢𞤲𞤳𞤭𞤪𞤺𞤢𞤤 𞤂𞤢𞤪𞤢𞤲𞤳𞤮𞤱𞤢𞤤 (Banque d’État)⹁ 𞤪𞤫𞤬𞤼𞤭 𞤩𞤫 𞤥𞤢𞤩𞥆𞤭 𞤥𞤢𞤲𞤳𞤭𞤪𞤯𞤫 𞤸𞤫𞤪𞤼𞤮𞤪𞤢𞥄𞤯𞤫 𞤯𞤫𞤲 𞤬𞤮𞤬 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲. 𞤇𞤫 𞤼𞤮𞤽𞤭 𞤳𞤢𞤣𞤭 𞤵𞤣𞥆𞤵𞤼𞤵𞤺𞤮𞤤 𞤥𞤢𞤲𞤳𞤭𞤪𞤯𞤫 𞤳𞤫𞤧𞤫 𞤺𞤮𞤮. 𞤑𞤮 𞤱𞤮𞤲𞤭 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫 𞤥𞤢𞤤𞥆𞤢 𞤸𞤫𞤪𞤼𞤮𞤪𞤢𞥄𞤯𞤫⹁ 𞤳𞤮 𞤥𞤢𞤲𞤳𞤭𞤪𞤯𞤫 𞤯𞤫 𞤤𞤢𞥄𞤥𞤵 𞤲𞤺𞤵𞤲 𞤶𞤫𞤴𞤢𞥄. 𞤘𞤭𞤤𞤢 𞤮𞤲𞤼𞤵𞤥𞤢 𞤸𞤢𞥄 𞤲𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫𞥅 𞤥𞤢𞥄𞤴𞤭⹁ 𞤤𞤢𞥄𞤥𞤵 𞤘𞤭𞤲𞤫 𞤲𞤺𞤵𞤲 𞤲𞤫𞤱𞤲𞤢𞤲𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤵𞤣𞥆𞤭𞤼𞤵𞤺𞤮𞤤 𞤥𞤢𞤲𞤳𞤭𞤪𞤺𞤢𞤤 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲.
𞤑𞤮𞤲𞤮 𞤩𞤢𞥄𞤱𞤮 𞤯𞤭𞥅 𞤳𞤢𞥄𞤤𞤭𞤧𞤫𞥅𞤶𞤭 𞤴𞤤𞤢𞤼𞤭𞤲𞤫𞥅𞤣𞤫⹁ 𞤯𞤭 𞤸𞤫𞤩𞤵𞤲𞤮 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫. 𞤐𞤮 𞤶𞤫𞤴𞤢𞥄 𞤫 𞤯𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅⹁ 𞤊𞤢𞤪𞤢𞤲 𞤘𞤭𞤲𞤫⹁ 𞤳𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤼𞤢𞤲 𞤸𞤵𞥅𞤱𞤼𞤫𞤪𞤼𞤫𞥅 𞤬𞤭𞥅 𞤧𞤵𞥅𞤣𞤵𞤺𞤮𞤤. 𞤐𞤣𞤫 𞤼𞤢𞤱𞤵𞤲𞤮𞥅 𞤶𞤢𞤲𞤢𞤲𞤩𞤫 𞤩𞤫𞤲 𞤧𞤭 𞤸𞤫𞤩𞤭𞥅 𞤳𞤢𞥄𞤤𞤭𞤧𞤭 𞤘𞤭𞤲𞤫⹁ 𞤩𞤫 𞤱𞤢𞥄𞤱𞤢𞤼𞤢𞥄 𞤲𞤢𞤼𞥆𞤵𞤣𞤫 𞤯𞤭 𞤳𞤢 𞤥𞤢𞤩𞥆𞤫⹁ 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤊𞤢𞤪𞤢𞤲𞤧𞤭𞥅𞤩𞤫 𞤫 𞤶𞤢𞤲𞤢𞤲𞤩𞤫 𞤸𞤫𞤣𞥆𞤭𞤲𞤮𞥅𞤩𞤫 𞤘𞤭𞤲𞤫 𞤩𞤢𞥄𞤱𞤮 𞤲𞤣𞤭 𞤶𞤫𞤴𞤼𞤢𞥄𞤪𞤫 𞤲𞤣𞤫𞤲 𞤫 𞥑𞥙𞥕𞥘⹁ 𞤴𞤮 𞤥𞤢𞤩𞥆𞤵 𞤸𞤢𞥄𞤶𞤵𞥅𞤶𞤭 𞤥𞤵𞤲⹁ 𞤩𞤫 𞤪𞤵𞤼𞥆𞤮𞥅 𞤳𞤢 𞤥𞤢𞤩𞥆𞤫. 
𞤐𞤣𞤫 𞤘𞤭𞤲𞤫 𞤸𞤫𞤩𞤼𞤵𞤲𞤮 𞤸𞤮𞥅𞤪𞤫 𞤥𞤵𞤲⹁ 𞤊𞤢𞤢𞤪𞤢𞤲𞤧𞤭 𞤼𞤮𞤽𞤵𞤲𞤮 𞤳𞤢𞤣𞤭 𞤭𞤼𞥆𞤵𞤺𞤮𞤤 𞤨𞤭𞥅𞤶𞤭 𞤊𞤢𞤪𞤢𞤲𞤧𞤭 𞤢𞤣𞥆𞤢 𞤯𞤭 𞤘𞤭𞤲𞤫 𞤥𞤢𞤤𞥆𞤢 𞤭𞤼𞥆𞤵𞤺𞤮𞤤 𞤳𞤢𞥄𞤤𞤭𞤧𞤭 𞤊𞤢𞤪𞤢𞤲𞤶𞤭 𞤲𞤢𞥄𞤣𞤢 𞤘𞤭𞤲𞤫. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤳𞤢𞥄𞤤𞤭𞤧𞤭𞥅𞤶𞤭 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤧𞤢𞤯𞤭 𞤫 𞤲𞤣𞤫𞤪 𞤘𞤭𞤲𞤫. 𞤉 𞤸𞤭𞤲𞤤𞤫 𞤳𞤮 𞤯𞤭𞤲 𞤴𞤭𞤥𞤩𞤫 𞤩𞤫𞤲 𞤸𞤵𞥅𞤱𞤼𞤮𞤪𞤼𞤢 𞤬𞤭𞥅 𞤧𞤮𞥅𞤣𞤮𞤴𞤺𞤮𞤤 𞤨𞤭𞥅𞤶𞤭 𞤳𞤢 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤢𞤣𞥆𞤢 𞤘𞤭𞤲𞤫. 𞤐𞤣𞤫 𞤲𞤦𞤵𞥅𞤯𞤭 𞤶𞤢𞤲𞤢𞤲𞤭 𞤯𞤭𞤲 𞤧𞤢𞤯𞤵𞤲𞤮𞥅⹁ 𞤷𞤮𞤺𞥆𞤵 𞤥𞤢𞤶𞥆𞤭 𞤰𞤢𞤱𞤭 𞤬𞤮𞤼𞤢⹁ 𞤊𞤢𞤪𞤢𞤲 𞤘𞤭𞤲𞤫 𞤶𞤭𞤨𞥆𞤭𞥅 𞤬𞤮𞤼𞤢. 𞤐𞤣𞤫 𞤼𞤢𞤱𞤵𞤲𞤮𞥅 𞤨𞤭𞥅𞤶𞤭 𞤯𞤵𞥅𞤯𞤵𞤯𞤭 𞤳𞤮 𞤶𞤢𞤲𞤢𞤲𞤭𞤪𞤭 𞤭𞤱𞤢𞤴𞤲𞤮𞥅 𞤫 𞤸𞤭𞤲𞤤𞤫 𞤊𞤢𞤪𞤢𞤲 𞤘𞤭𞤲𞤫 𞤴𞤢𞤲𞤭𞥅⹁ 𞤷𞤮𞤺𞥆𞤵 𞤲𞤺𞤵𞤲 𞤰𞤢𞤱𞤭 𞤬𞤮𞤼𞤢 𞤳𞤢 𞤤𞤵𞥅𞤥𞤮𞥅𞤶𞤭.
𞤐𞤮 𞤨𞤭𞥅𞤶𞤭 𞤧𞤢𞤯𞤭𞤪𞤭 𞤱𞤮𞥅⹁ 𞤳𞤮 𞤲𞤮𞤲 𞤳𞤢𞤣𞤭 𞤳𞤢𞥄𞤤𞤭𞥅𞤧𞤭𞥅𞤶𞤭 𞤘𞤭𞤲𞤫 𞤩𞤵𞤪𞤼𞤭 𞤶𞤢𞥄𞤧𞤭𞤪𞤣𞤫.
𞤊𞤭𞥅 𞤲𞤮 𞤩𞤫 𞤸𞤫𞤩𞥆𞤭𞤼𞤮𞤪𞤢 𞤯𞤫𞤲 𞤷𞤢𞤯𞤫𞥅𞤤𞤫 𞤫 𞤲𞤮 𞤩𞤫 𞤶𞤵𞤺𞥆𞤭𞤲𞤭𞤪𞤢 𞤲𞤦𞤵𞥅𞤯𞤭 𞤯𞤭𞤲⹁ 𞤅𞤫𞥅𞤳𞤵 𞤚𞤵𞥅𞤪𞤫 𞤧𞤮𞤳𞤭 𞤳𞤫𞥅𞤪𞤭 𞤯𞤭𞤲. 𞤌 𞤼𞤮𞤽𞤢𞤲𞤭 𞤳𞤢𞤣𞤭 𞤴𞤭𞤥𞤩𞤫 𞤩𞤫𞤲 𞤴𞤫𞥅𞤴𞤵𞤺𞤮𞤤 𞤨𞤭𞥅𞤶𞤭 𞤯𞤵𞥅𞤯𞤵𞤯𞤭 𞤭𞤱𞤢𞤴𞤯𞤭 𞤳𞤢 𞤶𞤢𞤲𞤢𞤲𞤭𞤪𞤭⹁ 𞤱𞤢𞤲𞤮 𞤥𞤢𞥄𞤪𞤮⹁ 𞤧𞤵𞤳𞥆𞤢𞤪 𞤫 𞤳𞤮 𞤲𞤢𞤲𞤣𞤭 𞤫 𞤯𞤵𞤥.
𞤐𞤣𞤫 𞤻𞤢𞤯𞤫𞥅𞤤𞤫 𞤯𞤫𞤲 𞤯𞤵𞥅𞤯𞤵𞤲𞤮𞥅 𞤫 𞤬𞤭𞥅 𞤲𞤮 𞤩𞤫 𞤤𞤭𞤩𞤭𞤪𞤢 𞤴𞤫𞥅𞤴𞤮𞥅𞤩𞤫 𞤩𞤫𞤲⹁ 𞤻𞤢𞤤𞤲𞤣𞤫 𞥒 𞤒𞤢𞤪𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥒⹁ 𞤤𞤢𞥄𞤥𞤵 𞤲𞤺𞤵𞤲 𞤭𞤼𞥆𞤭 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤯𞤭𞤲⹁ 𞤤𞤮𞤲𞤼𞤭𞤪𞤭𞤯𞤭 𞤯𞤭 𞤳𞤢𞥄𞤤𞤭𞤧𞤭𞥅𞤶𞤭 𞤳𞤫𞤧𞤭 𞤭𞤲𞥆𞤫𞤼𞤫𞥅𞤯𞤭 𞤅𞤭𞤤𞤭𞥅 (𞤻𞤭𞥅𞤱𞤢 𞤥𞤢𞤤𞥆𞤢 𞤥𞤢𞤱𞤦𞤢 𞤳𞤢 𞤧𞤮𞥅𞤧𞤮𞥅𞤪𞤫). 𞤊𞤢𞤪𞤢𞤲𞤶𞤭 𞤧𞤢𞤨𞥆𞤮⹁ 𞤤𞤮𞤲𞤼𞤭𞤲𞤭𞤪𞤢𞥄 𞤅𞤭𞤤𞤭𞥅𞤪𞤵 𞤱𞤮𞥅𞤼𞤵𞤪𞤵. 
𞤋𞤼𞥆𞤵𞤺𞤮𞤤 𞤲𞤮𞤲 𞤊𞤢𞤪𞤢𞤲 𞤢𞤣𞥆𞤢 𞤅𞤭𞤤𞤭𞥅⹁ 𞤧𞤫𞤲𞤣𞤢𞥄𞤲𞤮 𞤘𞤭𞤲𞤫 𞤫 𞤷𞤢𞤯𞤫𞥅𞤤𞤫⹁ 𞤩𞤢𞤴𞤼𞤭 𞤳𞤫𞥅𞤪𞤭 𞤯𞤭𞤲 𞤧𞤮𞤳𞤼𞤢𞤲𞤮𞥅𞤳𞤢 𞤬𞤭𞥅 𞤲𞤮 𞤴𞤭𞤥𞤩𞤫 𞤩𞤫𞤲 𞤧𞤮𞥅𞤣𞤭𞤪𞤮𞤴𞤢 𞤨𞤭𞥅𞤶𞤭 𞤢𞤣𞥆𞤢 𞤺𞤭𞤲𞤫⹁ 𞤥𞤢𞤲𞤳𞤭𞤪𞤯𞤫 𞤯𞤫𞤲 𞤫 𞤴𞤫𞥅𞤴𞤭𞤪𞤤𞤫 𞤥𞤢𞤱𞤯𞤫 𞤯𞤫𞤲 𞤣𞤵𞤽𞤢𞤲𞤢𞤲𞤮𞥅𞤳𞤢 𞤳𞤢𞤣𞤭 𞤵𞤣𞥆𞤭𞤼𞤵𞤺𞤮𞤤. 
 𞤑𞤮𞤲𞤮 𞤫 𞤸𞤮𞥅𞤪𞤫 𞤯𞤵𞤥⹁ 𞤳𞤮 𞤅𞤭𞤤𞤭𞥅 𞤤𞤢𞥄𞤼𞤭𞤲𞤮𞥅 𞤲𞤦𞤵𞥅𞤯𞤭 𞤘𞤭𞤲𞤫 𞤯𞤭𞤲 𞤸𞤢𞥄 𞤤𞤢𞥄𞤥𞤵 𞤅𞤫𞥅𞤳𞤵 𞤚𞤵𞥅𞤪𞤫𞥅 𞤲𞤺𞤵𞤲 𞤬𞤫𞤰𞥆𞤭. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥔⹁ 𞤩𞤢𞥄𞤱𞤮 𞤥𞤢𞥄𞤴𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫 𞤲𞤣𞤫𞤲⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤼𞤮𞤽𞤼𞤭 𞤲𞤺𞤫𞤴𞤺𞤵 𞤥𞤫 𞤣𞤵𞤽𞤭𞤲𞤭 𞤳𞤢𞤣𞤭 𞤥𞤢𞤩𞥆𞤭𞤼𞤵𞤺𞤮𞤤 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫 𞤯𞤫𞤲. 𞤉 𞤸𞤭𞤼𞤢𞥄𞤲𞤣𞤫𞥑𞥙𞥘𞥕⹁ 𞤩𞤫 𞤭𞤼𞥆𞤭 𞤅𞤭𞤤𞤭⹁ 𞤩𞤫 𞤢𞤪𞤼𞤭𞤪𞤭 𞤊𞤢𞤪𞤢𞤲 𞤘𞤭𞤲𞤫 𞤯𞤭𞤲. 𞤅𞤭𞤤𞤭𞥅𞤪𞤵 𞤱𞤮𞥅𞤼𞤵𞤪𞤵 𞤤𞤮𞤲𞤼𞤭𞤲𞤭𞤪𞤢𞥄 𞤬𞤢𞤪𞤢𞤲𞤪𞤵 𞤱𞤮𞥅𞤼𞤵𞤪𞤵. 𞤙𞤢𞤤𞤲𞤣𞤫 𞤯𞤭 𞤴𞤢𞤤𞤼𞤭𞤲𞤢𞤲𞤮𞥅⹁ 𞤸𞤢𞤪𞤭 𞤬𞤢𞤪𞤢𞤲 𞤘𞤭𞤲𞤫 𞤲𞤮 𞤬𞤮𞤼𞤢 𞤫 𞤊𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞥅𞤼𞤮. 𞤑𞤮𞤲𞤮 𞤸𞤢𞤲𞤣𞤫 𞤊𞤢𞤪𞤢𞤲 𞤅𞤫𞥅𞤬𞤢 𞤺𞤮𞥅𞤼𞤮 𞤲𞤮 𞤬𞤮𞤼𞤢 𞤫 𞤊𞤢𞤪𞤢𞤲𞤶𞤭 𞤘𞤭𞤲𞤫  𞥑𞥙.        
𞤑𞤮 𞤵𞤣𞥆𞤭𞤼𞤵𞤺𞤮𞤤 𞤤𞤫𞤴𞤣𞤭 𞤲𞤣𞤭𞤲 𞤫 𞤣𞤵𞤽𞤭𞤲𞤺𞤮𞤤 𞤲𞤺𞤫𞤴𞤲𞤺𞤵⹁ 𞤱𞤮𞤲𞤭 𞤧𞤢𞤦𞤵 𞤴𞤮 𞤥𞤢𞤲𞤳𞤭𞤪𞤺𞤢𞤤 𞤤𞤫𞤴𞤣𞤭 𞤊𞤢𞤪𞤢𞤲𞤧𞤭 𞤭𞤲𞥆𞤫𞤼𞤫𞥅𞤲𞤺𞤢𞤤   𞤄𞤫𞥅-𞤉𞤲-𞤆𞤫𞥅 𞤆𞤢𞤪𞤭𞤦𞤢𞥄 BNP Paribas 𞤢𞤪𞤵 𞤘𞤭𞤲𞤫 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥕⹁ 𞤵𞤣𞥆𞤭𞤼𞤢 𞤧𞤢𞤤𞤲𞤣𞤵 𞤱𞤭𞤫𞤼𞤫𞥅𞤲𞤣𞤵 𞤄𞤭𞤧𞤭𞤺𞤭 (BICIGUI). 𞤘𞤭𞤲𞤫 𞤸𞤫𞤩𞤭  𞤶𞤫𞤴𞤢𞤤 𞤫 𞤲𞤣𞤵𞤲 𞤧𞤢𞤤𞤲𞤣𞤵⹁ 𞤳𞤮𞤲𞤮 𞤳𞤮 𞤄𞤫𞥅-𞤉𞤲-𞤆𞤫𞥅 𞤆𞤢𞤪𞤭𞤦𞤢𞥄 𞤩𞤵𞤪𞤵𞤲𞤮𞥅. 𞤖𞤭𞤩𞤫 𞤶𞤫𞤴𞤵𞤲𞤮𞥅 𞤳𞤮 𞤴𞤢𞤱𞤼𞤭 𞥕𞥕% (𞤆𞤫𞤷𞥆𞤫 𞥕𞥕 𞤫 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤫). 𞤘𞤭𞤲𞤫 𞤳𞤮 𞥗% 𞤼𞤢𞤲 𞤶𞤫𞤴𞤵𞤲𞤮𞥅 𞤫 𞤄𞤭𞤧𞤭𞤺𞤭.
𞤑𞤮𞤲𞤮 𞤫 𞤴𞤢𞤪𞤳𞤮 𞥒𞥐𞥒𞥐⹁ 𞤄𞤫𞥅-𞤉𞤲-𞤆𞤫𞥅 𞤆𞤢𞤪𞤭𞤦𞤢𞥄 (BNP Paribas)⹁ 𞤴𞤫𞥅𞤴𞤵𞤼𞤵𞤲𞤮 𞤶𞤫𞤴𞤢𞤤 𞤥𞤵𞤲 𞤲𞤺𞤢𞤤 𞤫 𞤄𞤋𞤅𞤋𞤘𞤋. 𞤑𞤮 𞤥𞤢𞤲𞤳𞤭𞤪𞤺𞤢𞤤 𞤭𞤲𞥆𞤫𞤼𞤫𞥅𞤲𞤺𞤢𞤤 𞤏𞤭𞤧𞤼𞤢 𞤄𞤢𞤲𞤳 (Vista Bank) 𞤱𞤮𞤲𞤭 𞤳𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤧𞤵𞤩𞤭𞤲𞤮𞥅 𞤳𞤮 𞤧𞤮𞥅𞤣𞤭𞤼𞤢 𞤄𞤋𞤅𞤋𞤘𞤋 𞤬𞤭𞥅 𞤳𞤢𞤤𞤢 𞤱𞤮𞤲𞤢𞥄 𞤩𞤫𞤲 𞤄𞤉.𞤉𞤐.𞤆𞤉 (BNP) 𞤬𞤢𞥄𞤤𞤢𞥄𞤲𞤮𞥅. 𞤅𞤢𞤺𞤮 𞤄𞤉.𞤉𞤐.𞤆𞤉 (BNP)⹁ 𞤳𞤮 𞤑𞤮𞤼𞤣𞤭𞤱𞤢𞤪𞤲𞤢𞥄𞤶𞤮 𞤭𞤲𞥆𞤫𞤼𞤫𞥅𞤯𞤮 𞤄𞤫𞤪𞤲𞤢𞥄𞤪 𞤁𞤮𞤧𞤮𞤲𞤺𞤭𞥅 𞤑𞤮𞤲𞤫⹁ 𞤶𞤫𞤴𞤯𞤮 𞤀𞤼𞤤𞤢𞤲𞤼𞤭𞤳 𞤊𞤢𞤲𞤢𞤧𞤭𞤴𞤮𞤤 𞤘𞤪𞤵𞤨 (Atlantic Financial Group) 𞤧𞤮𞥅𞤣𞤭𞤼𞤢𞤴𞤲𞤮𞥅 𞤧𞤢𞤤𞤲𞤣𞤵 𞤥𞤢𞤩𞥆𞤫 𞤲𞤣𞤵𞤲 𞤘𞤭𞤲𞤫.
𞤜𞤭𞤧𞤼𞤢 𞤄𞤢𞤲𞤳 𞤲𞤮 𞤶𞤮𞤺𞤭𞤲𞤮𞥅 𞤧𞤢𞤤𞤲𞤺𞤵 𞤫 𞤲𞤣𞤫𞤪 𞤘𞤭𞤲𞤫. 𞤅𞤮𞥅𞤣𞤵𞤼𞤵𞤺𞤮𞤤 𞤄𞤋𞤅𞤋𞤘𞤋 𞤱𞤢𞤯𞤭𞥅 𞤜𞤋𞤅𞤚𞤀 𞤥𞤢𞤲𞤳𞤭𞤪𞤺𞤢𞤤 𞤩𞤵𞤪𞤵𞤲𞥋𞤺𞤢𞤤 𞤥𞤢𞤱𞤲𞤵𞤣𞤫 𞤫 𞤶𞤢𞥄𞤤𞤢𞥄𞤣𞤫 𞤲𞤣𞤫𞤪 𞤘𞤭𞤲𞤫. 𞤏𞤭𞤧𞤼𞤢 𞤲𞤮 𞤥𞤢𞤪𞤭 𞤳𞤢𞤣𞤭 𞤷𞤢𞤤𞤯𞤭 𞤫 𞤲𞤣𞤫𞤪 𞤅𞤢𞤪𞤤𞤮𞤲⹁ 𞤘𞤢𞤥𞤦𞤭𞤴𞤢 𞤫 𞤄𞤵𞤪𞤳𞤭𞤲𞤢. 
𞤑𞤮 𞤃𞤵𞤸𞤢𞤥𞥆𞤢𞤣 𞤄𞤢𞥁𞤵𞤥⹁ 𞤣𞤢𞤪𞤭𞥅𞤯𞤮 𞤮𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤤𞤢𞥄𞤥𞤵 𞤤𞤫𞤴𞤣𞤭 𞤐𞤭𞥅𞤶𞤫𞤪 𞤲𞤣𞤭𞤲 𞤱𞤮𞤲𞤭 𞤳𞤮 𞤬𞤮𞥅𞤤𞤭 𞤫 𞤧𞤵𞤩𞤮 𞤱𞤢𞤯𞤵𞤲𞥋𞤺𞤮 𞤲𞤺𞤮𞤲 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞥒𞥐𞥒𞥑. 𞤉 𞤲𞤣𞤫𞤪 𞤼𞤫𞥅𞤥𞤫𞤣𞤫𞤪𞤫 𞤳𞤢𞤤𞤢⹁ 𞤮 𞤸𞤫𞤩𞤭 𞤳𞤮 𞤩𞤢𞤣𞤭𞥅 𞥕𞥖⹁ 𞤤𞤭𞤣𞥆𞤮𞤼𞤭𞤪𞤢𞥄𞤯𞤮 𞤥𞤢𞤳𞥆𞤮 𞤮𞤲⹁ 𞤃𞤢𞤸𞤢𞤥𞤢𞤲 𞤓𞤧𞤥𞤢𞥄𞤲 𞤸𞤫𞤩𞤭 𞥔𞥔%. 𞤑𞤮𞤲𞤮 𞤳𞤢𞤲𞤳𞤮 𞤃𞤢𞤸𞤢𞤥𞤢𞤲 𞤓𞤧𞤥𞤢𞥄𞤲⹁ 𞤮 𞤦𞤵𞤺𞤭𞤼𞤭𞤳𞤫 𞤲𞤣𞤫𞥅 𞤤𞤭𞤥𞤮𞥅𞤪𞤫 𞤲𞤣𞤫𞥅 𞤘𞤮𞥅𞤥𞤵 𞤅𞤵𞤩𞤮 𞤲𞤺𞤮𞤲 𞤴𞤢𞤤𞤼𞤭𞤲𞤭 𞤸𞤢𞤲𞤳𞤭.
𞤃𞤢𞤸𞤢𞤥𞤢𞤲 𞤓𞤧𞤥𞤢𞥄𞤲 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥗𞥑⹁ 𞤸𞤢𞤪𞤭 𞤮 𞤤𞤢𞥄𞤥𞤭𞤲𞤮𞤳𞤫 𞤐𞤭𞥅𞤶𞤫𞤪 𞤺𞤭𞤤𞤢 𞥑𞥙𞥙𞥓 𞤸𞤢𞥄 𞤫 𞥑𞥙𞥙𞥖. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤢𞤪𞤢𞤲𞤮 𞤫 𞤸𞤫𞤲𞤣𞤮𞤪𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤐𞤭𞥅𞤶𞤫𞤪 𞤣𞤫𞤥𞤮𞤳𞤢𞤪𞤢𞥄𞤳𞤵⹁ 𞤳𞤮𞤲𞤮 𞤮 𞤼𞤭𞤥𞥆𞤭𞤲𞤢𞥄𞤲𞤮 𞤸𞤢𞤨𞥆𞤵 𞤥𞤢𞤳𞥆𞤮 𞤢𞤪𞤢𞤲𞤵 𞤲𞤺𞤵𞤲. 𞤀𞤣𞤮 𞤮 𞤸𞤫𞤩𞤵𞤣𞤫 𞤣𞤵𞥅𞤩𞤭 𞤼𞤢𞤼𞤭 𞤳𞤢 𞤶𞤵𞤤𞥆𞤫𞤪𞤫⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤭𞤥𞤮⹁ 𞤋𞤦𞤪𞤢𞥄𞤸𞤭𞥅𞤥𞤢 𞤄𞤢𞥄𞤪𞤫 𞤃𞤢𞤴𞤲𞤢𞤧𞤢𞤪𞤢 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲. 𞤘𞤭𞤤𞤢 𞤮𞤲𞤼𞤵𞤥𞤢 𞤃𞤢𞤸𞤢𞤥𞤢𞤲 𞤓𞤧𞤥𞤢𞥄𞤲 𞤣𞤢𞤪𞤭𞤳𞤫 𞤤𞤢𞥄𞤦𞤭 𞤶𞤮𞤱𞤭 𞤬𞤭𞥅 𞤤𞤢𞥄𞤥𞤭𞤼𞤢𞤺𞤮𞤤 𞤐𞤭𞥅𞤶𞤫𞤪.
𞤀𞤥𞥆𞤢 𞤲𞤮𞤲 𞤃𞤮𞤸𞤢𞤥𞥆𞤢𞤣 𞤄𞤢𞥁𞤵𞤲⹁ 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐 𞤮 𞤶𞤭𞤦𞤭𞤲𞤢𞥄 𞤫 𞤧𞤢𞥄𞤪𞤫 𞤱𞤮𞤲𞤣𞤫 𞤫 𞤲𞤣𞤫𞤪 𞤣𞤭𞥅𞤱𞤢𞤤 𞤁𞤭𞤬𞥆𞤢 𞤲𞤺𞤢𞤤 𞤼𞤢𞤳𞥆𞤮 𞤳𞤫𞥅𞤪𞤮𞤤 𞤐𞤢𞤶𞤫𞤪𞤭𞤢𞤴𞤢𞥄 𞤲𞤺𞤮𞤤. 𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤸𞤢𞤳𞥆𞤵𞤲𞥋𞤣𞤫 𞥑𞥙𞥙𞥕 𞤫 𞥑𞥙𞥙𞥖 𞤫 𞤸𞤢𞤳𞥆𞤵𞤲𞥋𞤣𞤫 𞥒𞥐𞥑𞥑 𞤫 𞥒𞥐𞥑𞥕. 𞤘𞤭𞤤𞤢 𞥒𞥐𞥑𞥖 𞤸𞤢𞥄 𞥒𞥐𞥒𞥐⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤲𞤣𞤫𞥅𞤪𞤶𞤭. 𞤑𞤮 𞤭𞤼𞥆𞤭𞤥𞤮 𞤯𞤮𞤲⹁ 𞤳𞤮 𞤬𞤭𞥅 𞤸𞤫𞤦𞤭𞤤𞤢𞤲𞤢𞤺𞤮𞤤 𞤧𞤵𞤩𞤮 𞤲𞤺𞤮𞤲.
𞤐𞤭𞥅𞤶𞤫𞤪 𞤳𞤮 𞤤𞤫𞤴𞤣𞤭 𞤸𞤵𞥅𞤩𞤭𞤼𞤢𞥄𞤲𞤣𞤭⹁ 𞤲𞤣𞤭 𞤵𞤣𞥆𞤭𞤼𞤢𞥄𞤳𞤭 𞤫 𞤥𞤢𞥄𞤴𞤮 𞤸𞤢𞤴 𞤱𞤮𞥅𞤼𞤮⹁ 𞤐𞤣𞤭𞥅 𞤲𞤮 𞤳𞤫𞤪𞤲𞤭𞤣𞤭 𞤫 𞤤𞤫𞤴𞤯𞤫 𞤶𞤫𞥅𞤯𞤭𞤯𞤭: 𞤂𞤭𞤦𞤭𞤴𞤢⹁ 𞤀𞤤𞤶𞤢𞤪𞤭𞥅⹁ 𞤃𞤢𞤤𞤭⹁ 𞤕𞤢𞥄𞤣⹁ 𞤐𞤢𞤶𞤫𞤪𞤭𞤴𞤢⹁ 𞤄𞤫𞤲𞤫𞤲 𞤫 𞤄𞤵𞤪𞤳𞤭𞤲𞤢. 𞤑𞤮 𞤩𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤲𞤮𞥅𞤺𞤢𞤴 𞤫 𞤼𞤢𞤼𞤭 (𞤥𞤭𞤤𞤭𞤴𞤮𞤲 𞥒𞥓) 𞤲𞤮 𞤸𞤮𞤯𞤭 𞤫 𞤥𞤢𞤴𞤪𞤭. 𞤊𞤭𞥅 𞤳𞤢𞤤𞤢 𞤲𞤺𞤢𞤤𞤵𞥅𞤶𞤭 𞤱𞤢𞤲𞤮 𞤳𞤵𞤩𞥆𞤢𞤲 (𞤨𞤫𞤼𞤮𞤪𞤮𞤤) 𞤫 𞤴𞤵𞤪𞤢𞤲𞤮𞤥 𞤲𞤮 𞤸𞤫𞥅𞤱𞤭 𞤫 𞤥𞤢𞤴𞤪𞤭⹁ 𞤴𞤭𞤥𞤩𞤫 𞤐𞤭𞥅𞤶𞤫𞤪 𞤲𞤮 𞤼𞤢𞤱𞤢𞥄 𞤫 𞤩𞤵𞤪𞤵𞤩𞤫 𞤼𞤢𞤥𞤨𞤵𞤣𞤫 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭 𞤯𞤮𞥅.
𞤘𞤭𞤤𞤢 𞤤𞤫𞤴𞤣𞤭 𞤐𞤭𞥅𞤶𞤫𞤪 𞤲𞤣𞤭𞤲 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤵𞤲 𞤶𞤵𞥅𞤯𞤫 𞤊𞤢𞤪𞤢𞤲𞤧𞤭 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥘⹁ 𞤳𞤮 𞤸𞤭𞤳𞥆𞤢 𞤱𞤮𞤲𞤢𞤼𞤢 𞤢𞤪𞤢𞤲𞤵𞤲 𞤸𞤮𞥅𞤪𞤫𞥅𞤩𞤫 𞤲𞤮 𞤤𞤮𞤲𞤼𞤮𞤲𞥋𞤣𞤭𞤪𞤢 𞤳𞤢 𞤶𞤵𞤤𞥆𞤫𞤪𞤫 𞤦𞤢𞤯𞤼𞤢𞤲𞤫 𞤧𞤵𞤩𞤮.
𞤂𞤭𞤣𞥆𞤵 𞤸𞤮𞥅𞤪𞤫𞥅𞤩𞤫 𞤘𞤭𞤲𞤫 𞤫 𞤑𞤮𞤼𞤣𞤭𞤾𞤢𞥄𞤪 𞤩𞤫𞤲⹁ 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵⹁ 𞤸𞤮𞥅𞤪𞤫𞥅𞤶𞤮 𞤐𞤭𞥅𞤶𞤫𞤪 𞤮𞤲 𞤸𞤢𞤲𞤣𞤫 𞤬𞤮𞤣𞤵𞤲𞤮 𞤮 𞤤𞤵𞤲𞤣𞤮𞤼𞤢𞥄𞤳𞤮 𞤣𞤮𞤧𞤼𞤫𞤪𞤫  𞤤𞤫𞤴𞤣𞤭 𞤥𞤢𞤳𞥆𞤮 𞤲𞤣𞤭𞤲 𞤬𞤭𞥅 𞤲𞤮 𞤮 𞤤𞤵𞤼𞥆𞤭𞤪𞤢 𞤳𞤢 𞤤𞤢𞥄𞤥𞤵. 𞤌 𞤸𞤵𞥅𞤩𞤲𞤭𞥅 𞤳𞤮 𞤮 𞤬𞤮𞤣𞤵𞤲𞤮𞥅 𞤳𞤮𞤲⹁ 𞤻𞤢𞤤𞤲𞤣𞤫 𞥗 𞤅𞤫𞥅𞤯𞤼𞤮⹁ 𞤮 𞤭𞤥𞥆𞤮𞤼𞤮 𞤳𞤢 𞤶𞤵𞤤𞥆𞤫𞤪𞤫⹁ 𞤃𞤮𞤸𞤢𞤥𞥆𞤢𞤣 𞤄𞤢𞥁𞤵𞤥 𞤶𞤮𞥅𞤯𞥆𞤭𞤲𞤫𞥅.
𞤑𞤮 𞤸𞤢𞤲𞤣𞤫⹁ 𞤻𞤢𞤤𞤲𞤣𞤫 𞥒𞥑 𞤕𞤮𞤤𞤼𞤮 𞤱𞤮𞤲𞤭 𞤳𞤮 𞤐𞤶𞤵𞤩𞥆𞤵𞤣𞤫 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN) 𞤼𞤮𞤯𞥆𞤭𞥅 𞤳𞤮 𞤤𞤢𞥄𞤼𞤮𞥅 𞤻𞤢𞤤𞤢𞥄𞤲𞤣𞤫 𞤯𞤫𞤲𞤺𞤢𞤤 𞤥𞤵𞤴𞤲𞤢𞥄𞤲𞤺𞤢𞤤.
𞤑𞤮 𞤫 𞤔𞤮𞤤𞤮 𞥑𞥙𞥙𞥙⹁ 𞤲𞤣𞤭𞥅 𞤶𞤵𞤩𞥆𞤵𞤣𞤭 𞤱𞤭𞤲𞤣𞤫𞤪𞤫𞤴𞤢𞤲𞤳𞤮𞥅𞤪𞤭 𞤩𞤢𞤲𞤺𞤭𞤲𞤭 𞤲𞤣𞤫𞥅 𞤬𞤫𞤱𞤶𞤮𞥅𞤪𞤫. 𞤊𞤢𞥄𞤲𞤣𞤢𞥄𞤪𞤫 𞤲𞤣𞤫𞤲 𞤲𞤣𞤫𞥅 𞤫𞤩𞥆𞤮𞥅𞤪𞤫⹁ 𞤳𞤮 𞤧𞤫𞤥𞤦𞤭𞤲𞤺𞤮𞤤 𞤨𞤮𞤼𞥆𞤢𞤤 𞤸𞤢𞤳𞥆𞤵𞤲𞥋𞤣𞤫 𞤴𞤭𞤥𞤩𞤫 𞤩𞤫𞤲⹁ 𞤫 𞤢𞤲𞤣𞤵𞤼𞤵𞤺𞤮𞤤 𞤱𞤮𞤲𞤣𞤫𞤥𞤢 𞤴𞤭𞤥𞤩𞤫 𞤩𞤫𞤲 𞤲𞤮 𞤧𞤫𞤪𞤼𞤭 𞤯𞤫𞤲𞤯𞤫 𞤫 𞤨𞤭𞤲𞤫⹁ 𞤳𞤢𞤻𞤵𞤲 𞤳𞤢𞤣𞤭 𞤫 𞤩𞤫𞤴𞤣𞤵𞤺𞤮𞤤 𞤲𞤢𞤲𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤴𞤭𞤥𞤩𞤫 𞤩𞤫𞤲. 𞤇𞤫 𞤹𞤭𞤪𞥆𞤭𞤼𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤯𞤫𞤲𞤺𞤢𞤤 𞤳𞤮 𞤼𞤵𞤺𞤢𞤤𞤢𞤤 𞤥𞤢𞤱𞤲𞤺𞤢𞤤 𞤫 𞤼𞤵𞤺𞤢𞥄𞤤𞤫 𞤩𞤢𞤲𞤼𞤢𞤤 𞤯𞤫𞤲.
𞤉𞤲𞤫𞤲 𞤳𞤢𞤣𞤭⹁ 𞤫𞤯𞤫𞤲 𞤸𞤢𞥄𞤲𞤭 𞤼𞤵𞥅𞤺𞤮𞤪𞤣𞤫 𞤲𞤣𞤫𞥅 𞤻𞤢𞤤𞤢𞥄𞤲𞤣𞤫 𞤢𞤲𞤣𞤭𞤲𞤼𞤭𞤲𞤫𞤲 𞤸𞤮𞥅𞤪𞤫 𞤥𞤫𞤲 𞤫 𞤴𞤭𞤥𞤩𞤫 𞤥𞤫𞤲 𞤩𞤫𞤲⹁ 𞤱𞤮𞤲𞤣𞤫𞤥𞤢 𞤳𞤮 𞤯𞤫𞤲𞤺𞤢𞤤 𞤱𞤮𞤲𞤭 𞤱𞤮𞤲𞤳𞤭𞥅 𞤤𞤫𞤻𞤮𞤤⹁ 𞤳𞤮 𞤳𞤢𞤲𞤺𞤢𞤤 𞤳𞤢𞤣𞤭 𞤱𞤮𞤲𞤭 𞤥𞤢𞤪𞤭𞤪𞤣𞤫 𞤲𞤺𞤢𞤤𞤵 𞤪𞤫𞤲𞤣𞤮 𞤫 𞤤𞤢𞥄𞤲𞤢 𞤨𞤭𞤲𞤫 𞤥𞤵𞤲. 𞤅𞤢𞤦𞤵 𞤳𞤮 𞤯𞤫𞤲𞤺𞤢𞤤⹁ 𞤩𞤭𞤯𞤩𞤫 𞤩𞤫𞤲 𞤶𞤢𞤲𞤺𞤮 𞤪𞤮𞤲𞤭𞤪𞤼𞤢 𞤨𞤭𞤲𞤫 𞤥𞤫𞤲 𞤯𞤫𞤲 𞤸𞤢𞤲𞤣𞤫.
𞤅𞤮 𞤯𞤫𞤲𞤺𞤢𞤤 𞤲𞤺𞤢𞤤 𞤥𞤢𞤶𞥆𞤭𞤪𞤭𞥅 𞤫𞤲⹁ 𞤸𞤢𞤪𞤢𞤴 𞤢𞤤𞤢𞥄 𞤲𞤮 𞤨𞤭𞤲𞤫 𞤥𞤫𞤲 𞤪𞤮𞤲𞤭𞤪𞤫𞥅. 𞤅𞤭 𞤨𞤭𞤲𞤫 𞤥𞤫𞤲 𞤯𞤫𞤲 𞤪𞤮𞤲𞤢𞥄𞤳𞤢⹁ 𞤯𞤫 𞤥𞤵𞤤𞤢𞤴. 𞤅𞤭 𞤯𞤫 𞤥𞤵𞤤𞤭𞥅⹁ 𞤸𞤢𞤪𞤢𞤴 𞤤𞤫 𞤬𞤭𞥅 𞤥𞤫𞤫𞤲 𞤥𞤵𞤤𞤭𞥅.
𞤑𞤢𞤤𞤢 𞤴𞤭𞤥𞤩𞤫 𞤸𞤢𞤱𞤳𞤵𞤩𞤫 𞤯𞤫𞤲𞤺𞤢𞤤 𞤥𞤵𞤵𞤲⹁ 𞤸𞤢𞤱𞤳𞤭𞥅 𞤨𞤭𞤲𞤫 𞤥𞤵𞤲. 𞤇𞤫 𞤱𞤢𞤴𞤤𞤮𞤼𞤮 𞤩𞤫 𞤱𞤮𞤲𞤼𞤢 𞤴𞤭𞤥𞤩𞤫 𞤩𞤫 𞤩𞤫 𞤪𞤫𞤧𞤭 𞤯𞤫𞤲𞤺𞤢𞤤 𞤥𞤵𞤲. 𞤊𞤵𞤤𞤩𞤫 𞤯𞤵𞥅𞤯𞤵𞤩𞤫 𞤲𞤮 𞤼𞤢𞤱𞤼𞤭 𞤤𞤫𞤰𞥆𞤭 𞤺𞤮𞥅 𞤸𞤢𞤲𞤣𞤫⹁ 𞤥𞤢𞤤𞥆𞤢 𞤱𞤢𞤴𞤤𞤭𞥅 𞤱𞤮𞤲𞤼𞤭 𞤤𞤫𞤰𞥆𞤭 𞤬𞤫𞥅𞤪𞤫𞥅𞤶𞤭 𞤧𞤢𞤦𞤵 𞤆𞤵𞤤𞤢𞤪 𞤲𞤺𞤢𞤤 𞤥𞤢𞤶𞥆𞤭𞤪𞤭𞥅 𞤩𞤫.
𞤃𞤮𞤲𞤮 𞤸𞤵𞤼𞤭𞥅 𞤣𞤮𞥅𞤤𞤫 𞤫 𞤷𞤫𞤥𞤦𞤫 𞤯𞤫𞤲𞤺𞤢𞤤⹁ 𞤴𞤮 𞤼𞤫𞤬𞤵 𞤢𞤲𞤣𞤢 𞤸𞤮𞤤 𞤳𞤮 𞤱𞤢𞤯𞤭 𞤊𞤢𞤪𞤢𞤲𞤧𞤭 𞤫 𞤉𞤲𞤺𞤫𞤤𞤫 𞤫 𞤕𞤢𞤴𞤲𞤢 𞤲𞤮 𞤵𞤳𞥆𞤢 𞤣𞤵𞤶𞤵𞤲𞤫 𞤣𞤢𞤤𞤢 𞤯𞤵𞥅𞤯𞤵𞤯𞤫 𞤫 𞤧𞤫𞤥𞤦𞤭𞤲𞤺𞤮𞤤 𞤯𞤫𞤲𞤯𞤫 𞤥𞤢𞤩𞥆𞤫 𞤯𞤫𞤲.
𞤖𞤮𞤤 𞤳𞤮 𞤱𞤮𞤲𞤭 𞤳𞤢𞤣𞤭 𞤬𞤢𞥄𞤲𞥋𞤣𞤢𞥄𞤪𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤱𞤭𞤫𞤼𞤫𞥅𞤲𞤣𞤫 𞤊𞤢𞤪𞤢𞤲𞤳𞤮𞤬𞤮𞤲𞤭𞥅؟
𞤃𞤮𞤲𞤮 𞤴𞤢𞤱𞤭𞤼𞤭𞥅 𞤣𞤮𞥅𞤤𞤫 𞤯𞤫𞤲𞤺𞤢𞤤⹁ 𞤴𞤮 𞤮 𞤼𞤢𞤧𞤳𞤮 𞤸𞤢𞤳𞥆𞤵𞤲𞥋𞤣𞤫 𞤊𞤢𞤪𞤢𞤲𞤧𞤭 𞤫 𞤔𞤫𞤪𞤥𞤢𞤲𞤭𞥅 (𞤀𞤤𞤥𞤢𞥄𞤻𞤭)؟ 𞤔𞤫𞤪𞤥𞤢𞤲𞤭𞥅 𞤲𞤮 𞤩𞤵𞤪𞤭𞥅 𞤊𞤢𞤪𞤢𞤲𞤧𞤭 𞤴𞤭𞤥𞤩𞤫⹁ 𞤲𞤮 𞤩𞤵𞤪𞤭 𞤲𞤣𞤭 𞤳𞤢𞤣𞤭 𞤶𞤮𞤺𞤢𞥄𞤣𞤫 𞤶𞤢𞤱𞤣𞤭⹁ 𞤫 𞤩𞤢𞤲𞤼𞤢𞥄𞤣𞤫⹁ 𞤳𞤮𞤲𞤮 𞤊𞤢𞤪𞤢𞤲𞤧𞤭 𞤲𞤮 𞤸𞤭𞤼𞥆𞤭 𞤫 𞤶𞤮𞤲𞤯𞤫 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤫 𞤯𞤫𞤲 𞤩𞤵𞤪𞤭 𞤔𞤫𞤪𞤥𞤢𞤲𞤭𞥅. 𞤖𞤮𞤤 𞤳𞤮 𞤱𞤢𞤯𞤭 𞤯𞤵𞤥؟ 𞤑𞤮 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲. 𞤑𞤮 𞤤𞤫𞤴𞤯𞤫 𞤯𞤫 𞤊𞤢𞤪𞤢𞤲𞤧𞤫𞥅𞤩𞤫 𞤩𞤫𞤲 𞤶𞤮𞤺𞤭𞤲𞤮𞥅 𞤫 𞤲𞤣𞤫𞤪 𞤀𞤬𞤪𞤭𞤳𞤢𞥄⹁ 𞤪𞤮𞤳𞥆𞤭𞤩𞤫 𞤣𞤮𞥅𞤤𞤫. 𞤅𞤢𞤦𞤵𞤲𞤢 𞤯𞤫𞤲 𞤤𞤫𞤴𞤯𞤫 𞤬𞤮𞤨 𞤲𞤮 𞤸𞤢𞤩𞥆𞤭𞥅 𞤫 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲. 𞤉 𞤸𞤭𞤲𞤤𞤫 𞤯𞤵𞤥 𞤢𞤣𞥆𞤢𞤲𞤢𞥄𞤤𞤭 𞤩𞤫 𞤩𞤢𞤲𞤼𞤢𞤤. 𞤑𞤮𞤲𞤮 𞤳𞤢𞤤𞤢 𞤳𞤢 𞤪𞤫𞤲𞤣𞤢𞥄⹁ 𞤯𞤫𞥅 𞤤𞤫𞤴𞤯𞤫 𞤀𞤬𞤪𞤭𞤳𞤢𞥄 𞤸𞤢𞤤𞤮𞤪𞤯𞤫 𞤊𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲⹁ 𞤳𞤮 𞤊𞤢𞤪𞤢𞤲𞤧𞤭 𞤶𞤭𞤱𞤺𞤢𞤲𞤼𞤢⹁ 𞤳𞤮 𞤨𞤫𞤸𞤫 𞤊𞤢𞤪𞤢𞤲𞤧𞤭 𞤯𞤫𞤲⹁ 𞤯𞤫 𞤦𞤢𞤥𞤦𞤢𞤲𞤼𞤢. 𞤑𞤮 𞤯𞤫𞤲𞤺𞤢𞤤 𞤊𞤢𞤪𞤢𞤲𞤧𞤭 𞤲𞤺𞤢𞤤⹁ 𞤯𞤫 𞤸𞤢𞥄𞤤𞤢𞤼𞤢.
𞤉 𞤤𞤫𞤴𞤯𞤫 𞤯𞤫 𞤉𞤪𞤮𞤨 𞤶𞤮𞤺𞤭𞤲𞤮𞥅 𞤯𞤫𞤲 𞤬𞤮𞤨 𞤺𞤭𞤤𞤢 𞤀𞤬𞤪𞤭𞤳𞤢𞥄 𞤸𞤢𞥄 𞤀𞥄𞤧𞤭𞤴𞤢⹁ 𞤳𞤮 𞤯𞤫𞥅 𞤱𞤮𞤲𞤯𞤫 𞤫 𞤲𞤣𞤫𞤪 𞤀𞤬𞤪𞤭𞤳𞤢𞥄 𞤼𞤢𞤲 𞤶𞤮𞤳𞥆𞤭 𞤯𞤫𞤲𞤯𞤫 𞤉𞤪𞤮𞤨𞤲𞤢𞥄𞤩𞤫 𞤩𞤫𞤲. 𞤂𞤫𞤴𞤯𞤫 𞤯𞤫𞤲 𞤫 𞤯𞤵𞥅𞤯𞤵𞤣𞤫 𞤀𞥄𞤧𞤭𞤴𞤢⹁ 𞤤𞤫𞤴𞤣𞤭 𞤳𞤢𞤤𞤢 𞤲𞤮 𞤶𞤢𞤲𞤺𞤵𞤣𞤫 𞤫 𞤯𞤫𞤲𞤺𞤢𞤤 𞤥𞤵𞤵𞤲. 𞤑𞤮 𞤯𞤵𞥅𞤯𞤭 𞤫 𞤯𞤫𞤲 𞤤𞤫 𞤳𞤢𞤣𞤭⹁ 𞤳𞤮 𞤫 𞤦𞤭𞤲𞤣𞤭 𞤥𞤵𞤲 𞤱𞤮𞤲𞤭 𞤫 𞤶𞤢𞤲𞤺𞤵𞤣𞤫. 𞤏𞤵𞤪𞤭𞤲 𞤳𞤮 𞤱𞤮𞤲𞤯𞤫 𞤯𞤫𞤲 𞤸𞤵𞥅𞤱𞤼𞤮𞤪𞤣𞤫 𞤦𞤭𞤲𞤣𞤭 𞤥𞤵𞤲 𞤩𞤵𞤪𞤭 𞤩𞤢𞤲𞤼𞤢𞥄𞤲𞤣𞤫 𞤼𞤮𞤲⹁ 𞤱𞤢𞤲𞤮 𞤕𞤢𞤴𞤲𞤢⹁ 𞤑𞤮𞥅𞤪𞤫𞤴𞤢⹁ 𞤔𞤢𞤨𞤢𞤲⹁ 𞤫𞤳𞤲𞤯…
𞤖𞤢𞤲𞤣𞤫 𞤅𞤢𞤥𞤧𞤵𞤲 (Samsung) 𞤼𞤵𞤲 𞤲𞤮 𞤢𞤤𞤯𞤭 𞤩𞤵𞤪𞤭 𞤤𞤫𞤴𞤯𞤫 𞤳𞤢 𞤊𞤢𞤪𞤢𞤲 𞤅𞤫𞥅𞤬𞤢𞥄 𞤱𞤮𞤲𞤢𞥄 𞤸𞤵𞥅𞤱𞤼𞤮𞤪𞤫𞥅𞤣𞤫 𞤯𞤮𞤲 𞤬𞤮𞤬 𞤫 𞤲𞤣𞤫𞤪 𞤢𞤬𞤪𞤭𞤳𞤢𞥄. 𞤊𞤫𞤱𞤲𞤣𞤮 𞤑𞤮𞤼𞤣𞤭𞤾𞤢𞥄𞤪 𞤤𞤫 𞤸𞤫𞤩𞤼𞤢𞤼𞤢 𞤸𞤮𞥅𞤪𞤫 𞤥𞤵𞤲 𞤶𞤵𞥅𞤯𞤫 𞤊𞤢𞤪𞤢𞤲𞤧𞤭 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤸𞤢𞤪𞤭 𞤲𞤣𞤭 𞤩𞤵𞤪𞤭𞥅 𞤑𞤮𞤪𞤫𞤴𞤢 𞤩𞤢𞤲𞤼𞤢𞥄𞤣𞤫. 𞤑𞤮𞤲𞤮 𞤸𞤢𞤲𞤣𞤫 𞤉𞤂𞤅𞤉𞥅 (LG) 𞤼𞤵𞤲 𞤲𞤮 𞤩𞤵𞤪𞤭 𞤑𞤮𞤼𞤣𞤭𞤱𞤢𞥄𞤪 𞤢𞤤𞤯𞤵𞤣𞤫. 𞤉𞤸𞤮𞥅𞤪𞤫 𞤯𞤵𞤥⹁ 𞤧𞤭 𞤀𞤬𞤪𞤭𞤳𞤢𞤲𞤢𞥄𞤶𞤮 𞤲𞤮 𞤴𞤮𞤲𞤣𞤭𞤲𞤮𞤪𞤢 𞤳𞤮 𞤴𞤮𞤲𞤢𞥄 𞤵𞤶𞤵𞤲𞤫 𞤯𞤭𞤯𞤭 𞤣𞤢𞤤𞤢 ($ 𞥒𞥐𞥐𞥐) 𞤫 𞤲𞤣𞤫𞤪 𞤸𞤭𞤼𞤢𞥄𞤲𞤣𞤫 𞤲𞤣𞤫𞤲⹁ 𞤑𞤮𞥅𞤪𞤫𞤴𞤢𞥄𞤶𞤮 𞤙𞤢𞥄𞤥𞤲𞤢𞥄𞤲𞤺𞤫 𞤮𞤲 𞤲𞤮 𞤸𞤫𞤩𞤵𞤣𞤫 𞤳𞤮 𞤩𞤵𞤪𞤭 𞤵𞤶𞤵𞤲𞤫 𞤷𞤢𞤨𞥆𞤢𞤯𞤫 𞤼𞤢𞤼𞤭 𞤫 𞤯𞤭𞤯𞤭 𞤣𞤢𞤤𞤢 ($ 𞥓𞥒𞥐𞥐𞥐)⹁ 𞤫 𞤸𞤭𞤲𞤤𞤫 𞤑𞤮𞥅𞤪𞤫𞤴𞤢 𞤳𞤮 𞤫 𞤸𞤢𞥄𞤤𞤢 𞤥𞤵𞤲 𞤳𞤢𞤻𞤵𞤲 𞤫 𞤦𞤭𞤲𞤣𞤮𞤤 𞤥𞤵𞤲 𞤶𞤢𞤲𞤺𞤢𞤼𞤢.
𞤀𞤣𞤮 𞥑𞥙𞥔𞥕⹁ 𞤸𞤢𞤪𞤭 𞤤𞤫𞤴𞤣𞤭 𞤋𞤧𞤪𞤢𞥄𞤴𞤭𞥅𞤤𞤢 𞤲𞤣𞤭𞤲 𞤱𞤮𞥅𞤣𞤢𞥄𞤳𞤢. 𞤍𞤫𞤲𞤺𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤫 𞤦𞤭𞤲𞤣𞤭 𞤥𞤢𞤩𞥆𞤫 𞤯𞤭𞤲 𞤬𞤵𞤯𞥆𞤭𞤳𞤫 𞤥𞤢𞥄𞤴𞤵𞤣𞤫. 𞤑𞤮𞤲𞤮 𞤸𞤢𞤲𞤣𞤫⹁ 𞤲𞤣𞤭𞤲 𞤤𞤫𞤴𞤣𞤭 𞤲𞤣𞤭 𞤬𞤮𞤼𞤢𞤼𞤢𞥄 𞤸𞤢𞤴 𞤫 𞤣𞤭𞥅𞤱𞤢𞤤 𞤂𞤢𞤦𞤫 𞤲𞤺𞤢𞤤 𞤴𞤢𞥄𞤶𞤵𞤣𞤫⹁ 𞤲𞤮 𞤶𞤫𞤴𞤢𞥄 𞤫 𞤤𞤫𞤴𞤯𞤫 𞤩𞤵𞤪𞤵𞤯𞤫 𞤢𞤤𞤯𞤵𞤣𞤫 𞤯𞤫𞤲 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭 𞤯𞤮𞥅 𞤸𞤢𞤲𞤣𞤫. 𞤑𞤢𞤥𞤩𞤫 𞤳𞤢𞤣𞤭 𞤤𞤫⹁ 𞤳𞤮 𞤫 𞤸𞤢𞥄𞤤𞤢 𞤥𞤢𞤩𞥆𞤫 𞤳𞤢𞤻𞤵𞤲 𞤫 𞤦𞤭𞤲𞤣𞤭 𞤥𞤢𞤩𞥆𞤫⹁ 𞤩𞤫 𞤱𞤮𞤲𞤭 𞤫 𞤶𞤢𞤲𞤺𞤵𞤣𞤫. 𞤑𞤮 𞤸𞤢𞤯𞤭 𞤫𞤲 𞤫𞤲𞤫𞤲 𞤳𞤢𞤣𞤭؟
𞤖𞤢𞤴 𞤉𞤪𞤮𞤨𞤲𞤢𞥄𞤩𞤫⹁ 𞤩𞤫 𞤱𞤮𞤲𞤵𞤯𞤫𞤲 𞤫 𞤻𞤫𞤥𞤦𞤵𞤣𞤫 𞤩𞤫𞤲⹁ 𞤤𞤫𞤴𞤣𞤭 𞤥𞤢𞤩𞥆𞤫 𞤳𞤢𞤤𞤢 𞤳𞤮 𞤫 𞤯𞤫𞤲𞤺𞤢𞤤 𞤥𞤵𞤵𞤲 𞤱𞤮𞤲𞤭 𞤫 𞤶𞤢𞤲𞤺𞤵𞤣𞤫. 𞤏𞤵𞤪𞤭𞤲 𞤫 𞤲𞤣𞤫𞤪 𞤤𞤫𞤴𞤯𞤫 𞤺𞤮𞥅⹁ 𞤳𞤮 𞤫 𞤯𞤫𞤲𞤯𞤫 𞤧𞤫𞤪𞤼𞤵𞤯𞤫 𞤩𞤫 𞤱𞤮𞤲𞤭 𞤫 𞤶𞤢𞤲𞤺𞤵𞤣𞤫 𞤧𞤢𞤦𞤵𞤲𞤢 𞤤𞤫𞤻𞤮𞤤 𞤳𞤢𞤤𞤢 𞤲𞤮 𞤸𞤢𞤩𞥆𞤭𞤼𞤭𞥅 𞤫 𞤯𞤫𞤲𞤺𞤢𞤤 𞤥𞤵𞤵𞤲⹁ 𞤱𞤢𞤲𞤮 𞤄𞤫𞤤𞤶𞤭𞤳 𞤫 𞤅𞤵𞤱𞤭𞤧. 𞤂𞤵𞤳𞤧𞤢𞤥𞤦𞤵𞥅𞤪 𞤫 𞤬𞤢𞤥𞤯𞤵𞤣𞤫⹁ 𞤳𞤮 𞤫 𞤯𞤫𞤲𞤯𞤫 𞤼𞤢𞤼𞤭 𞤩𞤫 𞤱𞤮𞤲𞤭 𞤫 𞤶𞤢𞤲𞤺𞤵𞤣𞤫.
𞤑𞤮 𞤸𞤢𞤯𞤭 𞤫𞤲 𞤫𞤲𞤫𞤲 𞤇𞤢𞤤𞤫؟
𞤑𞤢 𞤴𞤭𞥅𞤤𞤭𞤪𞤣𞤫 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN)⹁ 𞤯𞤫𞤲𞤺𞤢𞤤 𞤀𞤊𞤪𞤭𞤳𞤢𞥄 𞤸𞤢𞤴 𞤺𞤮𞥅𞤼𞤢𞤤 𞤢𞤤𞤢𞥄 𞤳𞤢 𞤸𞤵𞥅𞤱𞤼𞤮𞤪𞤫𞥅𞤣𞤫. 𞤑𞤮𞤲𞤮 𞤬𞤫𞤤𞤮𞥅𞤪𞤫 𞤬𞤢𞤱𞤢𞥄𞤳𞤭 𞤩𞤫 𞤧𞤢𞤦𞤵𞤲𞤢 𞤸𞤢𞤴 𞤼𞤵𞤥𞤦𞤮𞤲𞥋𞤣𞤭𞤪𞤫 𞤯𞤫𞤲 𞤀𞤬𞤪𞤭𞤳𞤢𞥄 𞤯𞤮𞥅 𞤳𞤢𞤻𞤵𞤲 𞤫 𞤲𞤶𞤵𞤩𞥆𞤵𞤤𞤭 𞤀𞤬𞤪𞤭𞤳𞤢𞥄 𞤯𞤭𞤲⹁ 𞤸𞤢𞤴 𞤲𞤮𞤳𞥆𞤵 𞤢𞤤𞤢𞥄 𞤳𞤢 𞤯𞤫𞤲𞤯𞤫 𞤀𞤬𞤪𞤭𞤳𞤢𞥄 𞤱𞤮𞤲𞤢𞥄 𞤫 𞤸𞤵𞥅𞤱𞤼𞤮𞤪𞤫𞥅𞤣𞤫.
𞤉𞤲 𞤼𞤫𞤣𞥆𞤢𞤼𞤢𞥄 𞤤𞤫 𞤦𞤭𞤲𞥆𞤢𞤥𞤢𞥄 𞤫𞤲 𞤼𞤫𞤣𞥆𞤭𞤲𞤢𞥄𞤤𞤭 𞤸𞤮𞥅𞤪𞤫 𞤥𞤫𞤲. 𞤉𞤲 𞤼𞤫𞤣𞥆𞤭𞤪𞤭𞥅𞤤𞤫 𞤱𞤮𞥅⹁ 𞤼𞤫𞤣𞥆𞤭𞤲𞤭𞤪𞤺𞤮𞤤 𞤨𞤭𞤲𞤫 𞤥𞤫𞤲 𞤯𞤫𞤲𞤯𞤫𞤲 𞤥𞤫𞤲.

𞤀 𞤶 𞤄𞤢𞤪𞤭
𞤕𞤮𞤤𞥆𞤢𞥄𞤪𞤭 𞤥𞤢𞤤𞥆𞤢 𞤣𞤵𞥅𞤤𞤫 𞤲𞤣𞤵𞤺𞥆𞤵 𞤲𞤮 𞤣𞤫𞤱𞤭 𞤸𞤮𞥅𞤪𞤫 𞤑𞤮𞤲𞤢𞥄𞤳𞤭𞤪𞤭⹁ 𞤤𞤢𞥄𞤥𞤮𞤪𞤣𞤫 𞤘𞤭𞤲𞤫 𞤲𞤣𞤫𞤲 𞤺𞤭𞤤𞤢 𞤸𞤢𞤲𞤳𞤭 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥐 𞤕𞤮𞤤𞤼𞤮 𞥒𞥐𞥑𞥒. 𞤐𞤮 𞤼𞤢𞤥𞤰𞤭𞤲𞤢𞥄⹁ 𞤲𞤣𞤭𞥅 𞤷𞤮𞤤𞥆𞤢𞥄𞤪𞤭 𞤳𞤮 𞤫 𞤤𞤫𞤴𞤯𞤫 𞤲𞤢𞤲𞥆𞤢𞥄𞤲𞤺𞤫 𞤘𞤭𞤲𞤫 𞤱𞤮𞤲𞤼𞤭𞤪𞤯𞤫 𞤳𞤢 𞤅𞤢𞥄𞤸𞤢𞤤 𞤲𞤣𞤭 𞤭𞤥𞥆𞤮𞤪𞤭.
𞤖𞤭𞤼𞤢𞥄𞤲𞤣𞤫 𞤳𞤢𞤤𞤢⹁ 𞤳𞤢 𞤬𞤫𞤱𞤲𞤣𞤮 𞤣𞤢𞤦𞥆𞤵𞤲𞥋𞤣𞤫⹁ 𞤸𞤫𞤲𞤣𞤵 𞤴𞤮𞥅𞤪𞤲𞤣𞤵 𞤱𞤮𞤲𞤣𞤵𞤲𞥋𞤣𞤵 𞤫 𞤲𞤦𞤵𞤤𞥆𞤢𞥄𞤪𞤭 𞤭𞤥𞤮𞥅𞤪𞤢𞤴 𞤳𞤢 𞤅𞤢𞥄𞤸𞤢𞤪𞤢 𞤧𞤵𞤣𞥆𞤢 𞤳𞤮 𞤸𞤫𞥅𞤱𞤭 𞤫 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲. 𞤍𞤵𞤥 𞤳𞤮 𞤫 𞤬𞤫𞤱𞤲𞤣𞤮 𞤄𞤭𞤬𞤭 𞤥𞤢𞤤𞥆𞤢 𞤳𞤢 𞤱𞤭𞤫𞤼𞤫𞥅 𞤯𞤮𞤲 “𞤖𞤢𞤪𞤥𞤢𞤼𞤢𞤲” 𞤫 𞤯𞤫𞤴𞤢 𞤯𞤫𞤲𞤯𞤫 𞤱𞤢𞤯𞤢𞤼𞤢. 𞤐𞤺𞤮𞤤 𞤦𞤭𞤬𞤮𞤤 𞤬𞤵𞤯𞤮𞤼𞤮 𞤧𞤭 𞤲𞤣𞤵𞤲𞤺𞤵 𞤲𞤺𞤵𞤲 𞤤𞤢𞤲𞥆𞤭𞥅 𞤸𞤢𞥄 𞤫 𞤥𞤢𞥄𞤪𞤢𞤧𞤭. 𞤍𞤵𞤥 𞤳𞤮 𞤸𞤢𞤳𞥆𞤵𞤲𞥋𞤣𞤫 𞤔𞤮𞤤𞤮 𞤫 𞤐𞤦𞤮𞥅𞤴𞤮 𞤸𞤢𞤱𞤪𞤢𞤼𞤢.
𞤊𞤫𞤱𞤲𞤣𞤮 𞤯𞤮𞤮 𞤳𞤢𞤣𞤭⹁ 𞤲𞤣𞤭𞥅 𞤷𞤮𞤤𞥆𞤢𞥄𞤪𞤭 𞤲𞤮 𞤧𞤵𞥅𞤥𞤭 𞤐𞤣𞤢𞤳𞤢𞥄𞤪𞤵⹁ 𞤤𞤢𞥄𞤥𞤮𞤪𞤣𞤫 𞤅𞤫𞤲𞤫𞤺𞤢𞤤⹁ 𞤺𞤭𞤤𞤢 𞤳𞤢 𞤬𞤵𞤯𞥆𞤮𞥅𞤣𞤫 𞤲𞤣𞤫𞥅 𞤴𞤮𞤲𞤼𞤫𞤪𞤫. 𞤖𞤢𞤴 𞤶𞤢𞥄𞤺𞤮𞤪𞤢𞤤 𞤑𞤢𞤥𞤢𞤪𞤵𞤲 𞤲𞤺𞤢𞤤 𞤲𞤶𞤫𞤪𞤼𞤭𞤲𞤭𞤪𞤭𞥅 𞤴𞤭𞤥𞤩𞤫 𞤩𞤫𞤲 𞤸𞤫𞤱𞤼𞤵𞤺𞤮𞤤 𞤲𞤣𞤵𞥅 𞤸𞤫𞤲𞤣𞤵 𞤳𞤢 𞤷𞤢𞤫 𞤸𞤭𞤳𞥆𞤮𞤪𞤯𞤫 𞤳𞤢 𞤧𞤮𞤩𞥆𞤭𞥅𞤪𞤫 𞤥𞤢𞤤𞥆𞤢 𞤳𞤢 𞤲𞤢𞤲𞥆𞤢𞥄𞤲𞤺𞤫⹁ 𞤺𞤭𞤤𞤢 𞤀𞥄𞤣𞤢𞤥𞤢𞤱𞤢𞥄 𞤸𞤢𞥄 𞤳𞤢 𞤳𞤫𞥅𞤪𞤮𞤤 𞤕𞤢𞥄𞤣.
𞤖𞤢𞤪𞤭 𞤧𞤭𞤬𞤢 𞤲𞤣𞤵𞥅 𞤸𞤫𞤲𞤣𞤵 𞤱𞤮𞤲𞤣𞤵𞤲𞥋𞤣𞤵 𞤫 𞤲𞤦𞤵𞤤𞥆𞤢𞥄𞤪𞤭 𞤯𞤵𞥅𞤯𞤢𞥄 𞤸𞤫𞤱𞤼𞤵𞤣𞤫 𞤘𞤭𞤲𞤫⹁ 𞤳𞤮 𞤫 𞤤𞤫𞤴𞤯𞤫 𞤅𞤢𞥄𞤸𞤢𞤤 𞤯𞤫𞤲 𞤼𞤵𞤲 𞤲𞤺𞤵 𞤩𞤵𞤪𞤵𞤲𞤮𞥅 𞤣𞤵𞥅𞤥𞤢𞥄𞤣𞤫. 𞤑𞤮𞤲𞤮 𞤧𞤮𞤨𞥆𞤵𞤺𞤮𞤤 𞤨𞤭𞤼𞤢𞥄𞤶𞤫 𞤯𞤫𞤲⹁ 𞤫 𞤧𞤵𞤥𞤲𞤵𞤺𞤮𞤤 𞤦𞤵𞤪𞤵𞥅𞤪𞤫 𞤲𞤣𞤫𞤲⹁ 𞤳𞤢𞤻𞤵𞤲 𞤫 𞤱𞤢𞤴𞤤𞤢𞤺𞤮𞤤 𞤴𞤢𞥄𞤧𞤭 𞤳𞤭𞤲⹁ 𞤱𞤮𞤲𞤭𞥅 𞤧𞤢𞤦𞤵 𞤸𞤢𞥄 𞤴𞤮𞥅𞤪𞤵 𞤲𞤺𞤵𞤲 𞤲𞤮 𞤶𞤢𞥄𞤤𞤢𞥄𞤣𞤫 𞤫 𞤤𞤫𞤴𞤯𞤫 𞤸𞤭𞤳𞥆𞤮𞤪𞤯𞤫 𞤯𞤫𞤲 𞤳𞤢 𞤻𞤢𞤥𞤲𞤢𞥄𞤲𞤺𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄⹁ 𞤤𞤫𞤴𞤯𞤫 𞤸𞤫𞥅𞤱𞤵𞤲𞤮𞥅𞤯𞤫 𞤼𞤮𞤩𞤮.
𞤐𞤣𞤵𞥅 𞤸𞤫𞤲𞤣𞤵 𞤤𞤫 𞤥𞤮𞤰𞥆𞤢𞤲𞤢𞥄 𞤶𞤮𞤨𞤫 𞤯𞤫𞤲⹁ 𞤲𞤣𞤵 𞤥𞤮𞤰𞥆𞤢𞤲𞤢𞥄 𞤳𞤢𞤣𞤭 𞤷𞤫𞤤𞥆𞤢𞤤 𞤴𞤭𞤥𞤩𞤫 𞤫 𞤳𞤵𞤤𞥆𞤫 𞤬𞤮𞤨. 𞤐𞤣𞤵 𞤱𞤢𞥄𞤱𞤢𞤴 𞤱𞤮𞤲𞤵𞤣𞤫 𞤧𞤢𞤦𞤵 𞤥𞤢𞤧𞤭𞥅𞤦𞤮𞥅𞤶𞤭 𞤥𞤢𞤤𞥆𞤢 𞤦𞤮𞤲𞥆𞤫𞤪𞤫𞥅𞤶𞤭 𞤯𞤵𞥅𞤯𞤵𞤯𞤭⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤴𞤭𞤵𞤺𞤮𞤤 𞤲𞤮 𞤥𞤫𞤼𞥆𞤭 𞤬𞤭𞥅 𞤬𞤫𞤱𞤲𞤣𞤮 𞤥𞤢𞤴𞤪𞤵.
𞤐𞤶𞤵𞤩𞥆𞤵𞤣𞤭 𞤀𞤣𞤵𞤲𞤢𞤴𞤢𞤲𞤳𞤮𞥅𞤪𞤭 𞤲𞤣𞤭𞤲 𞤬𞤭𞥅 𞤕𞤫𞤤𞥆𞤢𞤤 (OMS/WHO/𞤐𞤔𞤀𞤕) 𞤴𞤫𞤯𞤭𞥅 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤨𞤢𞤣𞥆𞤵𞤤𞤫 𞤥𞤢𞤤𞥆𞤢 𞤱𞤢𞤳𞤧𞤫𞤲𞤶𞤭 𞤵𞤶𞤵𞤲𞤫 𞤧𞤢𞤨𞥆𞤮 𞤫 𞤺𞤮𞤮 𞤳𞤮 𞤩𞤫 𞤬𞤢𞤣𞥆𞤮𞤪𞤫𞥅 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙. 𞤑𞤮 𞤫 𞤪𞤫𞤬𞤦𞤭𞤪𞥆𞤫⹁ 𞤬𞤢𞤩𞥆𞤭 𞤶𞤢𞤲𞤺𞤮⹁ 𞤯𞤫𞥅 𞤨𞤢𞤣𞥆𞤵𞤤𞤫 𞤼𞤭𞤶𞥆𞤢𞥄 𞤸𞤫𞤱𞤼𞤵𞤺𞤮𞤤 𞤘𞤭𞤲𞤫.
𞤉 𞤲𞤢𞥄𞤧𞤢𞥄𞤲𞤣𞤫 𞤯𞤮𞥅⹁ 𞤃𞤢𞤼𞤧𞤭𞤣𞤭𞤧𞤮 𞤃𞤮𞤱𞤫𞤼𞤭⹁ 𞤖𞤮𞥅𞤪𞤫𞥅𞤶𞤮 𞤅𞤢𞤤𞤲𞤣𞤵 𞤐𞤔𞤀𞤕 𞤲𞤣𞤵𞤲 𞤫 𞤲𞤣𞤫𞤪 𞤀𞤬𞤪𞤭𞤳𞤢𞥄⹁ 𞤸𞤮𞤤𞥆𞤭𞤼𞤭𞥅 𞤸𞤫𞤧𞤤𞤮𞥅𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤫 𞤸𞤮𞥅𞤪𞤫 𞤯𞤫𞤲 𞤨𞤢𞤣𞥆𞤵𞤤𞤫 𞥑𞥑𞥐𞥐𞥐 (𞤺𞤵𞤤𞤵𞥅𞤶𞤫 𞤧𞤢𞤨𞥆𞤮 𞤫 𞤺𞤮𞤮) 𞤭𞤱𞤪𞤢𞤴𞤯𞤫 𞤔𞤫𞤲𞤫𞥅𞤾𞤢⹁ 𞤤𞤫𞤴𞤣𞤭 𞤅𞤵𞤱𞤭𞥅𞤧⹁ 𞤨𞤢𞤣𞥆𞤵𞤤𞤫 𞥘𞥖𞥐𞥐 (𞤵𞤶𞤵𞤲𞤫 𞤶𞤫𞥅𞤼𞤢𞥄𞤼𞤭 𞤫 𞤼𞤫𞥅𞤥𞤫𞤯𞥆𞤫 𞤶𞤫𞥅𞤺𞤮𞤮) 𞤲𞤮 𞤼𞤭𞤶𞥆𞤮𞤪𞤢𞥄 𞤭𞤥𞥆𞤮𞤪𞤣𞤫 𞤀𞤥𞤫𞤪𞤭𞤳𞤢𞥄. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤧𞤢𞤨𞥆𞤮𞤴 𞤫 𞤼𞤢𞤼𞤭 (𞤥𞤭𞤤𞤭𞤴𞤮𞤲 𞥑𞥓) 𞤲𞤮 𞤸𞤮𞤯𞤭 𞤘𞤭𞤲𞤫. 𞤖𞤢𞤪𞤢𞤴 𞤳𞤮 𞤯𞤵𞤥 𞤱𞤮𞤲𞤭 𞤯𞤫𞥅 𞤨𞤢𞤣𞥆𞤵𞤤𞤫 𞤲𞤮 𞤬𞤢𞤥𞤯𞤢𞤲𞤭 𞤤𞤭𞤥𞤮𞥅𞤪𞤫 𞤴𞤭𞤥𞤩𞤫 𞤘𞤭𞤲𞤫 𞤲𞤣𞤫𞤲 𞤬𞤮𞤼𞤢.
𞤃𞤵𞤸𞤢𞤥𞥆𞤢𞤣𞤵 𞤂𞤢𞤥𞤭𞥅𞤲 𞤒𞤢𞤲𞤧𞤢𞤲𞤫⹁ 𞤣𞤭𞥅𞤧𞤮𞤼𞤮𞥅𞤯𞤮 𞤔𞤢𞥄𞤺𞤮𞤪𞤢𞥄𞤯𞤮 𞤘𞤭𞤲𞤫 𞤮𞤲 𞤳𞤢 𞤕𞤫𞤤𞥆𞤢𞤤⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤲𞤮 𞤨𞤢𞤣𞥆𞤵𞤤𞤫 𞤯𞤫𞤲 𞤸𞤫𞤱𞤼𞤭𞤪𞤭 𞤘𞤭𞤲𞤫⹁ 𞤯𞤫 𞤧𞤫𞤲𞤣𞤭𞤼𞤫𞤼𞤫 𞤬𞤭𞥅 𞤲𞤮 𞤴𞤭𞤥𞤩𞤫 𞤩𞤫𞤲 𞤬𞤢𞤣𞥆𞤭𞤲𞤭𞤪𞤫𞥅.
𞤅𞤫𞤲𞤫𞤺𞤢𞤤 𞤳𞤢𞤲 𞤸𞤫𞤲𞤣𞤭𞤳𞤫 𞤼𞤢𞤸𞤮 𞤨𞤢𞤣𞥆𞤵𞤤𞤫 𞥒𞥐𞥐 𞥐𞥐𞥐 (𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭) 𞤭𞤥𞥆𞤮𞤪𞤯𞤫 𞤕𞤢𞤴𞤲𞤢. 𞤉𞤩𞤫 𞤼𞤭𞤶𞥆𞤭𞥅 𞤳𞤣𞤢𞤭 𞤳𞤮 𞤩𞤢𞤣𞤭𞥅 𞤨𞤢𞤣𞥆𞤵𞤤𞤫 𞤣𞤵𞤦𞤵𞤲𞤫 𞤶𞤫𞥅𞤯𞤭𞤯𞤭 (𞤥𞤭𞤤𞤭𞤴𞤮𞤲 𞤶𞤫𞥅𞤯𞤭𞤯𞤭) 𞤫 𞤯𞤫𞥅 𞤶𞤮𞤲𞤼𞤫 𞤢𞤪𞤮𞥅𞤶𞤫. 𞤑𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫 𞤧𞤢𞤨𞥆𞤮𞤴 𞤫 𞤶𞤫𞥅𞤯𞤭𞤯𞤭 (𞤥𞤭𞤤𞤭𞤴𞤮𞤲 𞥑𞥗) 𞤴𞤭𞤥𞤩𞤫 𞤲𞤮 𞤸𞤮𞤯𞤭 𞤅𞤫𞤲𞤫𞤺𞤢𞤤 𞤸𞤢𞤲𞤣𞤫.
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤵𞤯𞥆𞤭 𞤕𞤢𞤴𞤲𞤢⹁ 𞤲𞤺𞤵 𞤱𞤢𞤪𞤭𞥅 𞤣𞤵𞤦𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 𞤴𞤭𞤥𞤩𞤫 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭. 𞤉 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤲𞤺𞤵 𞤪𞤢𞥄𞤩𞤭𞥅 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤧𞤢𞤨𞥆𞤮 𞤫 𞤶𞤮𞤱𞤭. 𞤉 𞤲𞤣𞤫𞤪 𞤩𞤫𞥅𞤲⹁ 𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤼𞤢𞤼𞤮 𞤫 𞤶𞤫𞥅𞤺𞤮𞤮 𞤥𞤢𞥄𞤴𞤭𞥅. 𞤑𞤮 𞤯𞤵𞤥 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤸𞤮𞤤𞥆𞤭. 𞤑𞤮𞤲𞤮 𞤲𞤮 𞤼𞤢𞤥𞤰𞤭𞤲𞤢𞥄 𞤳𞤢 𞤤𞤭𞤥𞤮𞥅𞤪𞤫 𞤲𞤣𞤫𞤲 𞤩𞤵𞤪𞤢 𞤯𞤵𞤥 𞤷𞤮𞤱𞤢𞤲𞤯𞤫. 𞤅𞤫𞤲𞤫𞤺𞤢𞤤 𞤳𞤢𞤲 𞤼𞤢𞤦𞤭𞤲𞤼𞤭𞤲𞤭𞥅 𞤳𞤮 𞤩𞤵𞤪𞤭 𞤵𞤶𞤵𞤲𞤫 𞤰𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤯𞤭𞤯𞤮 𞤪𞤢𞥄𞤩𞤢𞥄𞤩𞤫⹁ 𞤳𞤢𞤻𞤵𞤲 𞤫 𞤼𞤫𞥅𞤥𞤫𞤯𞥆𞤫 𞤲𞤶𞤫𞥅𞤯𞤭𞤯𞤮 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤲𞤢𞤴𞤮 𞤥𞤢𞥄𞤴𞤵𞤩𞤫 𞤧𞤢𞤦𞤵 𞤑𞤮𞤾𞤭𞤣-𞥑𞥙.
𞤐𞤣𞤫 𞤼𞤢𞤱𞤵𞤲𞤮𞥅 𞤲𞤺𞤵𞥅 𞤻𞤢𞤱𞤵 𞤢𞤤𞤢𞥄 𞤤𞤫𞤳𞥆𞤭⹁ 𞤨𞤢𞤣𞥆𞤵𞤤𞤫 𞤯𞤫𞤲 𞤳𞤢𞤣𞤭 𞤱𞤫𞥅𞤩𞤢𞤲𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤬𞤮𞤱 𞤼𞤢𞤸𞤮⹁ 𞤳𞤮 𞤪𞤫𞤲𞤼𞤢𞤺𞤮𞤤 𞤫 𞤪𞤢𞥄𞤩𞤭𞤲𞤢𞤴𞤯𞤭 𞤯𞤭𞤲 𞤩𞤵𞤪𞤭 𞤫 𞤥𞤵𞤰𞥆𞤵𞤣𞤫.
𞤍𞤭𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤭 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤥𞤵𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤖𞤢𞤲𞤣𞤫 𞤫 𞤲𞤢𞥄𞤧𞤢𞥄𞤲𞤣𞤫 𞤻𞤢𞤤𞤲𞤣𞤫 𞥑𞥘 𞤕𞤮𞤤𞤼𞤮 𞥒𞥐𞥒𞥑⹁ 𞤱𞤫𞤪𞤤𞤢𞤤 𞤲𞤺𞤢𞤤 𞤐𞤀𞥄𞤅𞤀𞥄 (NASA) 𞤭𞤥𞥆𞤭𞤲𞤭⹁ 𞤴𞤢𞥄𞤩𞤭𞥅 𞤲𞤣𞤫𞤤𞤮 𞤼𞤵𞤤𞤩𞤫𞤪𞤫 𞤥𞤢𞤤𞥆𞤢 𞤣𞤢𞤪𞤭𞥅𞤪𞤫 𞤃𞤭𞤪𞥆𞤢 (𞤃𞤢𞤪𞤧) 𞤲𞤣𞤫𞤲. 𞤐𞤀𞥄𞤅𞤀𞥄 𞤳𞤮 𞤺𞤮𞥅𞤥𞤵 𞤤𞤢𞥄𞤥𞤵 𞤀𞤥𞤫𞤪𞤭𞤳𞤢𞥄 𞤸𞤭𞤤𞤲𞤭𞥅𞤲𞤺𞤵 𞤬𞤭𞥅 𞤱𞤫𞥅𞤴𞤮 𞤲𞤺𞤮𞤲.
𞤘𞤭𞤤𞤢 𞤳𞤢 𞤤𞤢𞥄𞤤𞤢𞤺𞤢𞤤 𞤤𞤫𞤴𞤣𞤭 𞤯𞤮𞥅 𞤸𞤫𞤩𞤭 𞤼𞤵𞤤𞤩𞤫𞤪𞤫 𞤃𞤭𞤪𞥆𞤢 𞤲𞤣𞤫𞤲⹁ 𞤲𞤮 𞤱𞤮𞤯𞥆𞤭𞤪𞤭 𞤳𞤮 𞤴𞤮𞤲𞤭 𞤸𞤢𞤳𞥆𞤵𞤲𞥋𞤣𞤫 𞤳𞤭𞤤𞤮𞤥𞤫𞥅𞤼𞤭 𞤣𞤵𞤦𞤵𞤲𞤫 𞥕𞥕 𞤫 𞤣𞤵𞤦𞤵𞤲𞤫 𞥔𞥐𞥑. 𞤑𞤮 𞤱𞤢𞤯𞤭 𞤲𞤮𞤲 𞤺𞤮𞤯𞥆𞤢𞤤 𞤲𞤺𞤢𞤤 𞤼𞤢𞤦𞤭𞤼𞤢𞥄 𞤫 𞤫𞤥𞤦𞤫𞤪𞤫 𞤱𞤮𞥅𞤼𞤫𞤪𞤫⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤂𞤫𞤴𞤣𞤭 𞤲𞤣𞤭𞤲 𞤫 𞤃𞤭𞤪𞥆𞤢 𞤲𞤮 𞤼𞤢𞥄𞤪𞤢𞥄𞤣𞤫 𞤲𞤢𞥄𞤲𞤺𞤫 𞤲𞤺𞤫𞤲. 𞤅𞤭 𞤯𞤭 𞤢𞤪𞤭𞥅 𞤬𞤢𞥄 𞤯𞤭 𞤱𞤮𞤲𞤼𞤭𞤪𞤭 𞤧𞤫𞤲𞤺𞤮 𞤱𞤮𞥅𞤼𞤮⹁ 𞤸𞤢𞤳𞥆𞤵𞤲𞥋𞤣𞤫 𞤥𞤢𞤶𞥆𞤭 𞤪𞤢𞤩𞥆𞤭𞤯𞤢𞤴. 𞤑𞤮𞤲𞤮 𞤧𞤭 𞤯𞤭 𞤨𞤮𞥅𞤯𞤼𞤮𞤲𞥋𞤣𞤭𞤪𞤭𞥅 𞤸𞤢𞥄 𞤳𞤢𞤤𞤢 𞤫 𞤥𞤢𞤶𞥆𞤭 𞤸𞤭𞤳𞥆𞤮𞤪𞤭 𞤧𞤫𞤲𞤺𞤮 𞤲𞤢𞤲𞤺𞤫𞥅 𞤲𞤺𞤫𞤲 𞤺𞤮𞥅⹁ 𞤸𞤢𞤳𞥆𞤵𞤲𞥋𞤣𞤫 𞤥𞤢𞤶𞥆𞤭 𞤩𞤵𞤪𞤼𞤢𞤴 𞤱𞤮𞤯𞥆𞤵𞤣𞤫.
𞤐𞤺𞤢𞤤 𞤱𞤫𞤪𞤤𞤢𞤤 𞤭𞤲𞥆𞤢𞥄𞤲𞤺𞤢𞤤 (Perseverence) 𞤥𞤢𞤤𞥆𞤢 𞤁𞤵𞥅𞤥𞤢𞥄𞤪𞤫⹁ 𞤳𞤮 𞤪𞤮𞤱𞤢𞤲𞤭 𞤫 𞤃𞤮𞤪𞤧𞤮 𞥒𞥐𞥒𞥐⹁ 𞤐𞤀𞥄𞤅𞤀𞥄 𞤬𞤫𞤪𞤭𞥅 𞤲𞤺𞤢𞤤 𞤳𞤢 𞤱𞤫𞥅𞤴𞤮. 𞤯𞤵𞤥 𞤩𞤢𞤣𞤭𞤳𞤫 𞤤𞤫𞤦𞥆𞤭 𞤶𞤫𞥅𞤯𞤭𞤯𞤭. 𞤑𞤮 𞤳𞤢𞤲𞤺𞤢𞤤 𞤼𞤭𞤥𞥆𞤭𞤲𞤭 𞤶𞤮𞤱𞤭 𞤱𞤫𞤪𞤤𞤫 𞤯𞤫 𞤐𞤀𞥄𞤅𞤀𞥄 𞤼𞤫𞤤𞥆𞤭𞤲𞤭 𞤸𞤮𞥅𞤪𞤫 𞤃𞤭𞤪𞥆𞤢⹁ 𞤳𞤮𞤲𞤮 𞤳𞤮 𞤁𞤵𞥅𞤥𞤢𞥄𞤪𞤫 𞤩𞤵𞤪𞤭 𞤥𞤵𞥅𞤼𞤢𞥄𞤣𞤫 𞤫 𞤻𞤫𞥅𞤻𞤮⹁ 𞤩𞤵𞤪𞤭 𞤳𞤢𞤣𞤭 𞤱𞤮𞤲𞤣𞤵𞤣𞤫 𞤫 𞤢𞥄𞤤𞤢𞥄𞤶𞤭 𞤱𞤭𞤯𞤼𞤮𞤪𞤯𞤭.
𞤊𞤢𞥄𞤲𞤣𞤢𞥄𞤪𞤫 𞤲𞤺𞤢𞤤 𞤱𞤫𞤪𞤤𞤢𞤤 𞤸𞤮𞥅𞤪𞤫 𞤃𞤭𞤪𞥆𞤢⹁ 𞤳𞤮 𞤶𞤢𞥄𞤦𞤢𞤺𞤮𞤤 𞤤𞤢𞤲𞤣𞤫 𞤴𞤮𞤱𞤭𞤼𞤭𞥅𞤯𞤫 𞤫 𞤨𞤫𞤰𞥆𞤮𞤤 𞤚𞤵𞤤𞤩𞤫𞤪𞤫 𞤃𞤭𞤪𞥆𞤢 𞤲𞤣𞤫𞤲⹁ 𞤫 𞤲𞤣𞤢𞥄𞤪𞤵𞤺𞤮𞤤 𞤧𞤭 𞤼𞤢𞤱𞤭𞥅 𞤳𞤮 𞤱𞤵𞥅𞤪𞤭𞥅 𞤪𞤫𞤱𞤭𞥅𞤲𞤮 𞤸𞤮𞥅𞤪𞤫 𞤥𞤢𞤴𞤪𞤫. 𞤑𞤮 𞤩𞤫𞤴𞤣𞤭𞥅 𞤫 𞤯𞤵𞤥⹁ 𞤳𞤮 𞤲𞤣𞤢𞥄𞤪𞤵𞤺𞤮𞤤 𞤳𞤢𞤣𞤭 𞤲𞤮 𞤴𞤭𞤥𞤩𞤫 𞤲𞤢𞤩𞤭𞤪𞤫𞥅 𞤼𞤮𞤲 𞤳𞤮 𞤴𞤵𞤪𞤲𞤭𞤼𞤮𞥅 𞤲𞤣𞤫.
𞤑𞤮 𞤫 𞤢𞤴𞤲𞤣𞤫 𞤱𞤭𞤫𞤼𞤫𞥅𞤲𞤣𞤫 𞤔𞤫𞥅𞤧𞤫𞤪𞤮𞥅⹁ 𞤸𞤭𞤳𞥆𞤮𞤪𞤲𞤣𞤫 𞤻𞤢𞥄𞤥𞤲𞤢𞥄𞤲𞤺𞤫 𞤃𞤭𞤪𞥆𞤢⹁ 𞤲𞤣𞤫 𞤴𞤢𞥄𞤲𞤶𞤫𞥅𞤲𞤣𞤭 𞤥𞤵𞤲 𞤱𞤮𞤲𞤭 𞤳𞤭𞤤𞤮𞤥𞤫𞥅𞤼𞤭 𞥔𞥕⹁ 𞤱𞤫𞤪𞤤𞤢𞤤 𞤁𞤵𞥅𞤥𞤢𞥄𞤪𞤫 𞤼𞤫𞤤𞥆𞤭𞥅. 𞤏𞤭𞤯𞤼𞤮𞥅𞤩𞤫 𞤩𞤫𞤲 𞤲𞤮 𞤱𞤭𞤭 𞤥𞤢𞥄𞤲𞤣𞤫𞥅𞤶𞤭 𞤲𞤮 𞤱𞤮𞥅𞤣𞤭 𞤺𞤮𞥅𞤲𞤺𞤭𞤲𞤯𞤭 𞤱𞤮𞤲𞤣𞤫𞤥𞤢 𞤢𞤣𞤮 𞤸𞤢𞤲𞤣𞤫⹁ 𞤸𞤢𞤪𞤭 𞤳𞤮 𞤷𞤢𞥄𞤲𞤺𞤮𞤤 𞤭𞤤𞤢𞤴𞤲𞤮𞥅 𞤫 𞤳𞤢𞤲 𞤲𞤺𞤢𞤴𞤳𞤢. 𞤑𞤮 𞤫 𞤲𞤣𞤫𞤲 𞤢𞤴𞤲𞤣𞤫 𞤯𞤮𞤲 𞤥𞤢𞤤𞥆𞤢 𞤲𞤺𞤢𞤴𞤳𞤢⹁ 𞤁𞤵𞥅𞤥𞤢𞥄𞤪𞤫 𞤸𞤮𞤷𞥆𞤢𞤼𞤢 𞤳𞤢𞥄𞤰𞤫⹁ 𞤼𞤵𞤬𞤢 𞤯𞤫 𞤬𞤭𞥅 𞤼𞤢𞤧𞤳𞤢𞤺𞤮𞤤 𞤲𞤣𞤢𞥄𞤪𞤢𞥄 𞤧𞤭 𞤴𞤭𞤢𞤴 𞤦𞤢𞤯𞤼𞤫 𞤲𞤺𞤵𞥅𞤪𞤲𞤣𞤢𞤥 𞤫 𞤲𞤣𞤭𞤴𞤢𞤥 𞤸𞤮𞥅𞤪𞤫 𞤃𞤭𞤪𞥆𞤢. 𞤏𞤫𞤪𞤤𞤢𞤤 𞤲𞤺𞤢𞤤 𞤰𞤫𞤼𞥆𞤢𞤴 𞤳𞤢𞤣𞤭 𞤲𞤢𞤼𞤫 𞤯𞤵𞥅𞤯𞤵𞤯𞤫 𞤲𞤫𞤤𞤣𞤢 𞤤𞤫𞤴𞤣𞤭 𞤲𞤣𞤭𞤲 𞤳𞤮 𞤺𞤮𞤤𞥆𞤮𞥅𞤩𞤫 𞤐𞤀𞥄𞤅𞤀𞥄 𞤩𞤫𞤲 𞤼𞤢𞤧𞤳𞤮𞥅 𞤬𞤭𞥅 𞤩𞤫𞤴𞤣𞤢𞤺𞤮𞤤 𞤫 𞤢𞤲𞤣𞤵𞤺𞤮𞤤 𞤃𞤭𞤪𞥆𞤢. 𞤏𞤫𞤪𞤤𞤢𞤤 𞤲𞤺𞤢𞤤 𞤰𞤫𞤼𞥆𞤢𞤴 𞤳𞤢𞤣𞤭 𞤸𞤭𞤼𞤮𞥅𞤶𞤭 𞤯𞤭 𞤲𞤺𞤢𞤤 𞤲𞤢𞤲𞤢𞤼𞤢 𞤸𞤮𞥅𞤪𞤫 𞤃𞤭𞤪𞥆𞤢 𞤲𞤫𞤤𞤣𞤢𞤲𞤢 𞤤𞤫𞤴𞤣𞤭 𞤲𞤣𞤭𞤲.
𞤐𞤺𞤢𞤤 𞤱𞤫𞤪𞤤𞤢𞤤 𞤲𞤮 𞤱𞤮𞤲𞤣𞤭 𞤳𞤢𞤣𞤭 𞤫 𞤏𞤮𞤥𞤦𞤮𞥅𞤱𞤫𞤤 𞤱𞤭𞥅𞤪𞤢𞤴𞤲𞤺𞤫𞤤 𞤭𞤲𞥆𞤢𞥄𞤲𞤺𞤫𞤤 (Ingeniuty) 𞤥𞤢𞤤𞥆𞤢 𞤙𞤫𞥅𞤻𞤢𞤤. 𞤐𞤣𞤫 𞤼𞤢𞤱𞤵𞤲𞤮𞥅 𞤱𞤫𞤪𞤤𞤢𞤤 𞤲𞤺𞤢𞤤 𞤲𞤮 𞤻𞤫𞥅𞤺𞤭 𞤧𞤢𞤦𞤵 𞤳𞤮 𞤃𞤫𞥅𞤼𞤭 (𞤥𞤫𞥅𞤼𞤫𞤪𞤢𞥄𞤶𞤭) 𞤼𞤫𞥅𞤥𞤫𞤯𞥆𞤫 𞤼𞤵𞤲 𞤲𞤺𞤢𞤤 𞤣𞤮𞤺𞤢𞤼𞤢 𞤫 𞤻𞤢𞤤𞥆𞤢𞤤⹁ 𞤱𞤮𞤥𞤦𞤮𞥅𞤱𞤢𞤤 𞤲𞤺𞤢𞤤 𞤳𞤢𞤲 𞤲𞤮 𞤱𞤢𞥄𞤱𞤭 𞤱𞤢𞤯𞤵𞤣𞤫 𞤩𞤵𞤪𞤭 𞤯𞤵𞤥 𞤲𞤮 𞤴𞤢𞥄𞤱𞤭𞤪𞤭. 
𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥒⹁ 𞤐𞤀𞥄𞤅𞤀𞥄 𞤲𞤢𞤩𞤵𞤲𞤮 𞤱𞤫𞤪𞤤𞤢𞤤 𞤺𞤮𞥅 𞤱𞤭𞤫𞤼𞤫𞥅 𞤲𞤺𞤢𞤤 𞤑𞤵𞤥𞤨𞤢 (Curiosity). 𞤑𞤮𞤲𞤮 𞤳𞤮 𞤁𞤵𞥅𞤥𞤢𞥄𞤪𞤫 𞤩𞤵𞤪𞤭 𞤥𞤢𞤱𞤲𞤵𞤣𞤫. 𞤑𞤮 𞤣𞤵𞤶𞤵𞤲𞤫 𞤼𞤢𞤼𞤭 𞤣𞤢𞤤𞤢 (𞤥𞤭𞤤𞤭𞤴𞤢𞤪 𞤼𞤢𞤼𞤭$) 𞤲𞤺𞤢𞤤 𞤭𞤥𞥆𞤭𞤲𞤢𞤤 𞤁𞤵𞥅𞤥𞤢𞥄𞤪𞤫 𞤶𞤢𞤪𞤢𞤼𞤢. 𞤐𞤦𞤵𞤤𞥆𞤢𞥄𞤪𞤭 𞤫 𞤳𞤮𞤷𞥆𞤵𞥅𞤪𞤭 𞤳𞤮 𞤲𞤺𞤢𞤤 𞤥𞤮𞥅𞤩𞤢𞤼𞤢 𞤸𞤮𞥅𞤪𞤫 𞤃𞤭𞤪𞥆𞤢 𞤸𞤫𞤱𞤼𞤭𞤼𞤭𞥅 𞤳𞤢 𞤤𞤫𞤴𞤣𞤭 𞤥𞤫𞤫𞤲 𞤱𞤮𞥅 𞤸𞤫𞤣𞥆𞤫 𞤸𞤭𞤼𞤢𞥄𞤲𞤣𞤫 𞥒𞥐𞥓𞥐.
𞤑𞤮 𞤸𞤭𞤳𞥆𞤢 𞤯𞤮𞥅 𞤳𞤢𞤣𞤭 𞤼𞤭𞤥𞥆𞤢𞤼𞤢 𞤣𞤵𞥅𞤩𞤭 𞥕𞥒⹁ 𞤺𞤭𞤤𞤢 𞤐𞤭𞥅𞤤 𞤀𞤥𞤧𞤼𞤪𞤮𞤲𞤺 𞤴𞤢𞥄𞤩𞤭𞤪𞤭 𞤼𞤫𞤨𞥆𞤫𞤪𞤫 𞤥𞤵𞤵𞤲 𞤸𞤮𞥅𞤪𞤫 𞤤𞤫𞤱𞤪𞤵 𞤲𞤣𞤵𞤲. 𞤍𞤵𞤥 𞤳𞤮 𞤻𞤢𞤤𞤲𞤣𞤫 𞥒𞥐 𞤃𞤮𞤪𞤧𞤮 𞥑𞥙𞥖𞥙 𞤱𞤢𞤯𞤵𞤲𞤮𞥅.
𞤙𞤢𞤱𞤵 𞤉𞤦𞤮𞤤𞤢𞥄 𞤲𞤺𞤵𞤲 𞤳𞤮 𞤻𞤢𞤱𞤵 𞤼𞤭𞥅𞤯𞤵𞤲𞥋𞤺𞤵 𞤪𞤢𞥄𞤩𞤢𞤴𞤲𞤺𞤵 𞤴𞤭𞤥𞤩𞤫 𞤫 𞤳𞤵𞤤𞥆𞤫 (𞤦𞤢𞥄𞤯𞤭) 𞤸𞤫𞤩𞤮𞤪𞤢𞤴𞤲𞤺𞤵 𞤲𞤺𞤭𞤤𞤳𞤵 𞤉𞤦𞤮𞤤𞤢𞥄. 𞤐𞤺𞤵𞥅 𞤻𞤢𞤱𞤵 𞤪𞤢𞥄𞤩𞤢𞤴 𞤲𞤮 𞤴𞤢𞥄𞤱𞤭𞤪𞤭⹁ 𞤲𞤺𞤵 𞤱𞤢𞤪𞤢𞤴 𞤳𞤢𞤣𞤭 𞤲𞤮 𞤴𞤢𞥄𞤱𞤭𞤪𞤭 𞤑𞤌𞤐𞤌 𞤲𞤺𞤵 𞤱𞤢𞥄𞤱𞤫𞤼𞤫 𞤬𞤢𞤣𞥆𞤫𞥅𞤣𞤫.
𞤌𞥅𞤺𞤭𞤪𞤣𞤫 𞤲𞤺𞤭𞤤𞤳𞤵 𞤲𞤺𞤵𞤲 𞤢𞤲𞤣𞤢𞥄𞤳𞤢⹁ 𞤲𞤮 𞤲𞤺𞤵 𞤬𞤫𞥅𞤻𞤭𞤪𞤭 𞤫 𞤴𞤭𞤥𞤩𞤫 𞤩𞤫𞤲 𞤳𞤢 𞤢𞤪𞤢𞤲𞤣𞤫⹁ 𞤢𞤲𞤣𞤢𞥄𞤳𞤢 𞤳𞤢𞤣𞤭. 𞤑𞤮 𞤸𞤢𞤧𞤭𞥅 𞤳𞤮𞤲⹁ 𞤲𞤫𞤯𞥆𞤮 𞤥𞤮 𞤲𞤺𞤵 𞤢𞤣𞤮𞤼𞤮𞥅 𞤮𞤲 𞤪𞤢𞥄𞤩𞤵𞤣𞤫⹁ 𞤸𞤢𞤪𞤢𞤴 𞤼𞤢𞤳𞥆𞤮𞤲’𞤣𞤭𞤪 𞤫 𞤳𞤵𞤤𞥆𞤫 𞤻𞤢𞤱𞤵𞤯𞤫.
𞤒𞤭𞤥𞤩𞤫 𞤲𞤮 𞤪𞤢𞥄𞤩𞤭𞤪𞤢 𞤲𞤺𞤵𞥅 𞤻𞤢𞤱𞤵 𞤧𞤮 𞤩𞤫 𞤼𞤢𞤳𞥆𞤮𞤲𞥋𞤣𞤭𞤪𞤭𞥅 𞤫 𞤧𞤫𞤤𞤦𞤢𞤲 𞤴𞤵𞤨𞥆𞤮𞤼𞤮𞥅𞤯𞤢𞤲 𞤫 𞤩𞤢𞤤𞤲𞤣𞤵 𞤻𞤢𞤱𞤵𞤯𞤮⹁ 𞤱𞤢𞤲𞤮 𞤰𞤭𞥅𞤰𞤢𞤲⹁ 𞤼𞤵𞥅𞤼𞤢⹁ 𞤦𞤵𞤼𞥆𞤭⹁ 𞤷𞤮𞥅𞤬𞤫⹁ 𞤤𞤢𞤳𞥆𞤫𞤪𞤫⹁ 𞤫𞤳𞤲𞤯.
𞤐𞤺𞤵𞥅 𞤻𞤢𞤱𞤵 𞤲𞤮 𞤶𞤢𞥄𞤤𞤮𞤪𞤢 𞤥𞤫𞥅𞤥𞤵𞤺𞤮𞤤 𞤨𞤭𞥅𞤶𞤭 𞤱𞤢𞤲𞤮 𞤥𞤫𞤧𞤫𞤤𞥆𞤫⹁ 𞤯𞤭 𞤼𞤢𞤱𞤢𞤼𞤢 𞤲𞤮 𞤥𞤮𞤣𞥆𞤭𞤪𞤭 𞤴𞤵𞤨𞥆𞤮𞤼𞤮𞥅𞤯𞤢𞤲 𞤪𞤢𞥄𞤩𞤢𞥄𞤯𞤢𞤲.
𞤑𞤮 𞤸𞤢𞤳𞥆𞤵𞤲’𞤣𞤫 𞤦𞤢𞤤𞤯𞤫 𞥒 𞤫 𞤦𞤢𞤤𞤯𞤫 𞥑𞥒 𞤲𞤺𞤵 𞤱𞤮𞥅𞤬𞤮𞤼𞤮𞥅.
https://windenjangen.org/Ebola
𞤕𞤢𞤺𞥆𞤢𞤤 𞤶𞤢𞥄𞤺𞤮𞤪𞤢𞤤 𞤑𞤮𞤲𞤺𞤮 𞤸𞤮𞤤𞥆𞤵𞤼𞤵𞤣𞤫 𞤫 𞤐𞤔𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥓 𞤕𞤮𞤤𞤼𞤮⹁ 𞤱𞤮𞤲𞤣𞤫𞤥𞤢 𞤻𞤢𞤱𞤵 𞤉𞤦𞤮𞤤𞤢𞥄 𞤲𞤺𞤵𞤲 𞤱𞤵𞤪𞤼𞤭𞤳𞤫 𞤫 𞤤𞤫𞤴𞤣𞤭 𞤥𞤢𞤩𞥆𞤫 𞤲𞤣𞤭𞤲⹁ 𞤶𞤢𞥄𞤺𞤮𞤪𞤢𞤤 𞤘𞤭𞤲𞤫 𞤲𞤺𞤢𞤤 𞤳𞤢𞤻𞤵𞤲 𞤳𞤢𞤣𞤭 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤉𞤦𞤮𞤤𞤢𞥄 𞤴𞤢𞤤𞤼𞤭𞤼𞤭𞥅 𞤘𞤭𞤲𞤫.
𞤘𞤭𞤤𞤢 𞤲𞤺𞤵 𞤴𞤢𞤤𞤼𞤭𞤼𞤭⹁ 𞤲𞤺𞤵 𞤱𞤢𞤪𞤭𞥅 𞤴𞤭𞤥𞤩𞤫 𞤲𞤶𞤫𞥅𞤺𞤮𞤮 𞤼𞤢𞤺𞤮.
𞤑𞤮 𞤫 𞤸𞤮𞤯𞤮 𞤭𞤲𞥆𞤫𞤼𞤫𞥅𞤲𞤺𞤮 𞤘𞤵𞤱𞤫𞤳𞤫 (𞤄𞤫𞥅𞤳𞤫) ⹁ 𞤱𞤮𞤲𞤼𞤭𞤪𞤲𞤺𞤮 𞤬𞤵𞤯𞤲𞤢𞥄𞤲𞤺𞤫-𞤻𞤢𞥄𞤥𞤮 𞤘𞤭𞤲𞤫⹁ 𞤼𞤢𞤳𞥆𞤮 𞤧𞤢𞥄𞤪𞤫 𞤅𞤫𞤪𞤫𞤳𞤮𞤪𞤫 𞤲𞤣𞤫𞤲⹁ 𞤲𞤺𞤵 𞤬𞤵𞤯𞥆𞤭.
𞤑𞤮 𞤻𞤢𞤱𞤲𞤣𞤮𞥅𞤸𞤮 𞤫 𞤤𞤢𞤦𞤵𞤼𞤢𞥄𞤲𞤭𞥅𞤪𞤵 𞤘𞤵𞤱𞤫𞤳𞤫 𞤬𞤫𞤰𞥆𞤭𞤲𞤭 𞤻𞤢𞤤𞤲𞤣𞤫 𞥒𞥘 𞤅𞤭𞥅𞤤𞤮. 𞤇𞤢𞥄𞤱𞤮 𞤸𞤮 𞤬𞤫𞤰𞥆𞤭𞤲𞤣𞤫⹁ 𞤴𞤭𞤥𞤩𞤫 𞤲𞤶𞤫𞥅𞤼𞤢𞤼𞤮 𞤼𞤢𞤱𞤢𞤲𞤮𞥅𞤩𞤫 𞤫 𞤵𞤦𞥆𞤵𞤺𞤮𞤤 𞤥𞤮 𞤲𞤺𞤮𞤤 𞤲𞤢𞤱𞤲𞤭 𞤳𞤢𞤻𞤵𞤲 𞤳𞤢𞤣𞤭. 𞤐𞤢𞤱𞤲𞤢𞥄𞤪𞤫 𞤥𞤢𞤩𞥆𞤫 𞤲𞤣𞤫𞤲 𞤸𞤮𞤤𞥆𞤭 𞤥𞤢𞥄𞤲𞤣𞤫𞥅𞤶𞤭 𞤻𞤢𞤱𞤵 𞤉𞤦𞤮𞤤𞤢𞥄 𞤲𞤺𞤵𞤲. 𞤍𞤭𞤲 𞤳𞤮: 𞤷𞤢𞤪𞤼𞤮𞤤⹁ 𞤼𞤵𞥅𞤪𞤫⹁ 𞤼𞤵𞤰𞥆𞤫𞤪𞤫⹁ …
𞤐𞤺𞤵𞥅 𞤻𞤢𞤱𞤵 𞤴𞤢𞤤𞤼𞤭𞤼𞤢𞤴 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤑𞤮𞤲𞤺𞤮 𞤲𞤣𞤭𞤲. 𞤑𞤮𞤲𞤮 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥓 𞤲𞤺𞤵 𞤬𞤵𞤯𞥆𞤭 𞤬𞤫𞥅𞤻𞤵𞤣𞤫 𞤫 𞤲𞤣𞤫𞤪 𞤸𞤭𞤪𞤲𞤢𞥄𞤲𞤺𞤫 𞤀𞤬𞤪𞤭𞤳𞤢𞥄. 𞤐𞤣𞤫𞤲 𞤼𞤵𞤥𞤢𞥄𞤪𞤫 𞤳𞤢𞤣𞤭 𞤳𞤮 𞤳𞤢 𞤙𞤢𞤥𞤲𞤢𞥄𞤲𞤺𞤫 𞤘𞤭𞤲𞤫 (𞤘𞤭𞤲𞤫 𞤤𞤫𞤴 𞤆𞤭𞤼𞤢𞥄𞤶𞤭) 𞤲𞤺𞤵 𞤬𞤮𞤯𞥆𞤮𞤪𞤲𞤮𞥅⹁ 𞤲𞤺𞤵 𞤶𞤢𞥄𞤤𞤭𞥅 𞤂𞤭𞥅𞤦𞤫𞤪𞤭𞤴𞤢𞥄⹁ 𞤅𞤢𞤪𞤤𞤮𞤲⹁ 𞤑𞤮𞤼𞤣𞤭𞤾𞤢𞥄𞤪 𞤸𞤢𞥄 𞤸𞤫𞤱𞤼𞤮𞤴𞤭 𞤐𞤢𞤶𞤫𞥅𞤪𞤭𞤴𞤢. 𞤑𞤮 𞤩𞤵𞤪𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤧𞤢𞤨𞥆𞤮 𞤫 𞤺𞤮𞤮 𞤥𞤢𞥄𞤴𞤵𞤲𞤮 𞤮𞤲𞤼𞤵𞤥𞤢. 𞤑𞤮𞤲𞤮 𞤲𞤮 𞤼𞤢𞤥𞤰𞤭𞤲𞤢𞥄⹁ 𞤲𞤺𞤵 𞤱𞤢𞤪𞤵𞤲𞤮 𞤳𞤮 𞤩𞤵𞤪𞤭 𞤯𞤵𞤥.
𞤙𞤢𞤱𞤵-𞤉𞤦𞤮𞤤𞤢𞥄 𞤲’𞤺𞤵𞤲 𞤳𞤮 𞤻𞤢𞤱𞤵 𞤼𞤭𞥅𞤯𞤵𞤲𞥋𞤺𞤵 𞤪𞤢𞥄𞤩𞤢𞤴𞤲𞤺𞤵 𞤴𞤭𞤥𞤩𞤫 𞤫 𞤳𞤵𞤤𞥆𞤫 (𞤦𞤢𞥄𞤯𞤭) 𞤸𞤫𞤩𞤮𞤪𞤢𞤴𞤲𞤺𞤵 𞤲𞤺𞤭𞤤𞤳𞤵 𞤱𞤭𞤫𞤼𞤫𞥅𞤲𞤺𞤵 𞤉𞤦𞤮𞤤𞤢𞥄. 𞤐𞤺𞤵𞥅 𞤻𞤢𞤱𞤵 𞤪𞤢𞥄𞤩𞤢𞤴 𞤲𞤮 𞤴𞤢𞥄𞤱𞤭𞤪𞤭⹁ 𞤲𞤺𞤵 𞤱𞤢𞤪𞤢𞤴 𞤳𞤢𞤣𞤭 𞤲𞤮 𞤴𞤢𞥄𞤱𞤭𞤪𞤭 𞤑𞤌𞤐𞤌 𞤲𞤮 𞤲𞤫𞤱𞤮𞥅 𞤳𞤢 𞤲𞤺𞤵 𞤬𞤢𞤣𞥆𞤫𞥅.
𞤌𞥅𞤺𞤭𞤪𞤣𞤫 𞤲𞤺𞤭𞤤𞤳𞤵 𞤲𞤺𞤵𞤲 𞤢𞤲𞤣𞤢𞥄𞤳𞤢. 𞤐𞤮 𞤲𞤺𞤵 𞤬𞤫𞥅𞤻𞤭𞤪𞤭 𞤫 𞤴𞤭𞤥𞤩𞤫 𞤩𞤫𞤲 𞤳𞤢 𞤢𞤪𞤢𞤲𞤣𞤫⹁ 𞤢𞤲𞤣𞤢𞥄𞤳𞤢 𞤳𞤢𞤣𞤭. 𞤑𞤮 𞤸𞤢𞤧𞤭𞥅 𞤳𞤮𞤲⹁ 𞤸𞤢𞤪𞤢𞤴 𞤲𞤫𞤯𞥆𞤮 𞤥𞤮 𞤲𞤺𞤵 𞤢𞤣𞤮𞤼𞤮𞥅 𞤮𞤲 𞤪𞤢𞥄𞤩𞤵𞤣𞤫⹁ 𞤼𞤢𞤳𞥆𞤮𞤲’𞤣𞤭𞤪 𞤫 𞤳𞤵𞤤𞥆𞤫 𞤻𞤢𞤱𞤵𞤯𞤫.
𞤒𞤭𞤥𞤩𞤫 𞤲𞤮 𞤪𞤢𞥄𞤩𞤭𞤪𞤢 𞤲𞤺𞤵𞥅 𞤻𞤢𞤱𞤵 𞤧𞤭 𞤩𞤫 𞤼𞤢𞤳𞥆𞤮𞤲𞥋𞤣𞤭𞤪𞤭𞥅 𞤫 𞤧𞤫𞤤𞤦𞤢𞤲 𞤴𞤵𞤨𞥆𞤮𞤼𞤮𞥅𞤯𞤢𞤲 𞤫 𞤩𞤢𞤤𞤲𞤣𞤵 𞤻𞤢𞤱𞤵𞤯𞤮⹁ 𞤱𞤢𞤲𞤮 𞤰𞤭𞥅𞤰𞤢𞤲⹁ 𞤼𞤵𞥅𞤼𞤢⹁ 𞤦𞤵𞤼𞥆𞤭⹁ 𞤷𞤮𞥅𞤬𞤫⹁ 𞤤𞤢𞤳𞥆𞤫𞤪𞤫⹁ 𞤫𞤳𞤲𞤯.
𞤐𞤺𞤵𞥅 𞤻𞤢𞤱𞤵 𞤲𞤮 𞤶𞤢𞥄𞤤𞤮𞤪𞤢 𞤥𞤫𞥅𞤥𞤵𞤺𞤮𞤤 𞤨𞤭𞥅𞤶𞤭 𞤥𞤮𞤣𞥆𞤵𞤯𞤭 𞤱𞤢𞤲𞤮 𞤥𞤫𞤧𞤫𞤤𞥆𞤫.
𞤑𞤮 𞤸𞤢𞤳𞥆𞤵𞤲’𞤣𞤫 𞤦𞤢𞤤𞤯𞤫 𞥒 𞤫 𞤦𞤢𞤤𞤯𞤫 𞥑𞥒 𞤲𞤺𞤵 𞤱𞤮𞥅𞤬𞤮𞤼𞤮𞥅.
𞤑𞤮 𞤸𞤢𞤲𞤣𞤫 𞤫 𞤪𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥗 𞤕𞤮𞤤𞤼𞤮 𞥒𞥐𞥒𞥑⹁ 𞤬𞤮𞥅𞤤𞤮𞤼𞤭𞤪𞤮 𞤫 𞤤𞤢𞤼𞤮 𞤥𞤵𞤤𞥆𞤫𞤪𞤫 𞤸𞤢𞤳𞥆𞤵𞤲𞥋𞤣𞤫 𞤤𞤢𞤪𞤫 𞤀𞤬𞤪𞤭𞤳𞤢𞥄 𞤯𞤫𞤲 𞤤𞤢𞤲𞥆𞤢𞤼𞤢.
𞤑𞤮 𞤃𞤢𞤤𞤭 𞤫 𞤃𞤢𞤪𞤮𞥅𞤳 𞤬𞤮𞤼𞥆𞤢𞤼𞤢 𞤸𞤢𞤲𞤣𞤫. 𞤊𞤭𞥅 𞤸𞤫𞤱𞤼𞤵𞤺𞤮𞤤 𞤳𞤢 𞤼𞤭𞤥𞥆𞤭𞤲𞤮𞤤  𞤸𞤢𞤲𞤣𞤫⹁ 𞤃𞤢𞤤𞤭 𞤳𞤮 𞤘𞤭𞤲𞤫 𞤴𞤢𞤤𞤼𞤭𞤲𞤭 𞤳𞤮𞤲𞤮 𞤫 𞤸𞤮𞥅𞤪𞤫 𞤳𞤢𞤪𞤢𞤸𞤢𞤲. 𞤃𞤢𞤪𞤮𞥅𞤳 𞤲𞤮𞤲⹁ 𞤨𞤭𞤴𞤵𞤲𞤮 𞤑𞤢𞤥𞤫𞤪𞤵𞤲 𞤳𞤵𞥅𞤤𞤫 𞤲𞤢𞤴𞤭 𞤬𞤭𞥅 𞤳𞤢𞤤𞤢 𞤳𞤮 𞤑𞤢𞤥𞤫𞤪𞤵𞤲 𞤼𞤮𞥅𞤤𞤲𞤭 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲.
𞤖𞤢𞤲𞤳𞤭 𞤑𞤢𞤥𞤫𞤪𞤵𞤲 𞤫 𞤘𞤭𞤲𞤫 𞤬𞤵𞤼𞥆𞤵𞤲𞤮 𞤬𞤭𞥅 𞤶𞤮𞤲𞤣𞤫 𞤼𞤢𞤼𞤢𞤩𞤫𞤪𞤫 𞤲𞤣𞤫𞤲. 𞤘𞤭𞤲𞤫 𞤨𞤭𞤴𞤭 𞤑𞤢𞤥𞤫𞤪𞤵𞤲 𞤳𞤵𞥅𞤤𞤫 𞤯𞤭𞤯𞤭.
𞤐𞤺𞤮𞥅 𞤬𞤮𞥅𞤤𞤮𞤼𞤭𞤪𞤮 𞤳𞤮 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥖 𞥒𞥐𞥒𞥑 𞤅𞤭𞥅𞤤𞤮 𞤬𞤵𞤯𞥆𞤭. 𞤑𞤮 𞤤𞤫𞤴𞤯𞤫 𞤧𞤢𞤨𞥆𞤮 𞤫 𞤶𞤫𞥅𞤺𞤮𞤮 𞤼𞤢𞤱𞤢𞤲𞤮𞥅. 𞤍𞤫 𞤬𞤮𞤨 𞤯𞤫 𞤴𞤢𞤤𞤼𞤭𞤲𞤢𞥄𞤥𞤢 𞤸𞤢𞥄 𞤸𞤫𞤣𞥆𞤭𞤳𞤫 𞤃𞤢𞤤𞤭 𞤫 𞤃𞤢𞤪𞤮𞥅𞤳.
𞤑𞤮 𞤣𞤵𞥅𞤩𞤭 𞤯𞤭𞤯𞤭 𞤳𞤢𞤤𞤢 𞤲𞤺𞤮 𞤬𞤮𞥅𞤤𞤮𞤼𞤭𞤪𞤮 𞤱𞤢𞤯𞤢𞤼𞤢. 𞤑𞤮 𞤧𞤫𞤲𞤣𞤭 𞤲𞤺𞤮𞥅 𞤬𞤮𞥅𞤤𞤭𞤼𞤭𞤪𞤮 𞤫 𞤀𞤊𞤑𞤌𞤐 𞤥𞤢𞤤𞥆𞤢 𞤑𞤀𞤐 𞤮𞤲 (AFCON/CAN)⹁ 𞤳𞤮 𞤲𞤣𞤫 𞤼𞤢𞤱𞤲𞤮𞥅 𞤳𞤮 𞤤𞤢𞥄𞤼𞤮𞥅𞤩𞤫 𞤼𞤢𞥄𞤳𞤢𞤥𞤩𞤫 𞤬𞤭𞤶𞤢𞤴𞤩𞤫 𞤫 𞤲𞤣𞤫𞤪 𞤤𞤫𞤴𞤣𞤭 𞤥𞤵𞤲 𞤲𞤣𞤭𞤲 𞤼𞤢𞤱𞤲𞤫𞤼𞤫𞥅. 𞤂𞤢𞤼𞤮𞥅𞤱𞤮 𞤱𞤢𞤲𞤮 𞤅𞤢𞥄𞤶𞤮 𞤃𞤢𞥄𞤲𞤫 𞤥𞤮 𞤅𞤫𞤲𞤫𞤺𞤢𞤤 𞤲𞤫𞤱𞤲𞤢𞥄𞤳𞤢 𞤬𞤭𞤶𞤢𞤲𞤺𞤮𞤤 𞤅𞤫𞤲𞤫𞤺𞤢𞤤 𞤧𞤢𞤦𞤵 𞤳𞤮 𞤳𞤭𞤨𞥆𞤮𞤤 𞤂𞤭𞤾𞤫𞤪𞤨𞤵𞤤  𞤮 𞤱𞤮𞤲𞤭 𞤬𞤭𞤶𞤢𞤲𞤣𞤫. 𞤉 𞤸𞤭𞤲𞤤𞤫⹁ 𞤂𞤭𞤾𞤫𞤪𞤨𞤵𞤤 𞤱𞤮𞤲𞤢𞥄 𞤫 𞤅𞤫𞤲𞤫𞤺𞤢𞤤 𞤶𞤫𞤴𞤢𞥄⹁ 𞤳𞤮 𞤧𞤢𞤸𞤪𞤫 𞤱𞤮𞤲𞤣𞤫 𞤉𞤲𞤺𞤫𞤤𞤫.
𞤆𞤭𞥅𞤶𞤭 𞤯𞤭𞤯𞤭 𞤳𞤫𞤧𞤭 𞤧𞤭𞤲𞤷𞤢𞥄𞤥𞤢 𞤫 𞤢𞤣𞤤𞤢𞤥 𞤱𞤢𞤤𞥆𞤢𞤴𞤯𞤭 𞤦𞤵𞤥𞤩𞤫-𞤨𞤢𞤸𞤭𞤯𞤭 𞤩𞤫𞤲 𞤳𞤢𞤻𞤵𞤲 𞤫 𞤥𞤵𞥅𞤥𞤩𞤫 𞤩𞤫𞤲 𞤲𞤢𞤲𞤼𞤮𞤲𞥋𞤣𞤭𞤪𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫⹁ 𞤬𞤢𞤸𞤥𞤮𞤼𞤭𞤪𞤢 𞤳𞤢𞤣𞤭 𞤫 𞤴𞤭𞤥𞤩𞤫 𞤸𞤫𞤣𞥆𞤭𞥅𞤩𞤫 𞤩𞤫𞤲.
𞤖𞤵𞥅𞤱𞤲𞤣𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲⹁ 𞤳𞤮 𞤀𞤁𞤂𞤢𞤃 𞤫 𞤄𞤪𞤢𞥄𞤴.
𞤄𞤪𞤢𞥄𞤴 𞤳𞤮 𞤲𞤮𞥅𞤲𞤫 𞤦𞤭𞤲𞤣𞤭 𞤥𞤮𞤰𞥆𞤭𞤲𞤭𞤪𞤢𞥄𞤯𞤭 𞤼𞤮𞤩𞥆𞤫 𞤩𞤵𞥅𞤼𞤭𞤲𞤢𞥄𞤯𞤫 𞤸𞤮𞥅𞤪𞤫 𞤳𞤢𞤴𞤣𞤭 𞤸𞤢𞤪𞤢 𞤧𞤭 𞤦𞤵𞤥𞤯𞤮 𞤮𞤲 𞤥𞤫𞥅𞤥𞤭𞥅⹁ 𞤮 𞤱𞤢𞥄𞤱𞤢𞤴 𞤧𞤮𞤵𞤣𞤫 𞤳𞤮 𞤱𞤭𞤲𞤣𞤭𞥅 𞤳𞤮𞤲 𞤬𞤭𞥅 𞤲𞤮 𞤮 𞤶𞤢𞤲𞤺𞤭𞤪𞤢.
𞤑𞤮 𞤊𞤢𞤪𞤢𞤲𞤧𞤭𞥅𞤶𞤮 𞤭𞤲𞥆𞤫𞤼𞤫𞥅𞤯𞤮 𞤂𞤵𞤱𞤭𞥅 𞤄𞤪𞤢𞥄𞤴 𞤧𞤭𞤲𞤷𞤭 𞤧𞤭𞤬𞤢 𞤲𞤣𞤭𞥅 𞤦𞤭𞤲𞤣𞤮𞥅𞤣𞤭. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥘𞥒𞥔 𞤯𞤵𞤥 𞤱𞤢𞤯𞤭⹁ 𞤖𞤢𞤪𞤭 𞤳𞤮 𞤣𞤵𞥅𞤩𞤭 𞤧𞤢𞤨𞥆𞤮 𞤫 𞤶𞤮𞤱𞤭 𞤮 𞤥𞤢𞤪𞤭.
𞤐𞤣𞤫 𞤼𞤢𞤱𞤵𞤲𞤮𞥅 𞤲𞤮𞤲 𞤄𞤪𞤢𞥄𞤴 𞤳𞤮 𞤦𞤭𞤲𞤣𞤭 𞤭𞤱𞤪𞤢𞤴𞤯𞤭 𞤳𞤢 𞤲𞤢𞤲𞤮⹁ 𞤫 𞤸𞤭𞤲𞤤𞤫 𞤀𞤣𞤤𞤢𞤥 𞤳𞤮 𞤳𞤢 𞤻𞤢𞥄𞤥𞤵 𞤭𞤱𞤪𞤢𞤼𞤢⹁ 𞤲𞤮 𞤼𞤢𞤧𞤳𞤫𞥅𞤣𞤫 𞤬𞤭𞥅 𞤲𞤣𞤢𞥄𞤪𞤵𞤺𞤮𞤤 𞤳𞤮 𞤧𞤫𞤲𞤺𞤮 𞤸𞤮𞤲𞤺𞤮 𞤀𞤣𞤤𞤢𞤥 𞤳𞤢 𞤄𞤪𞤢𞥄𞤴 𞤭𞤱𞤪𞤢𞤼𞤢. 𞤅𞤭 𞤼𞤢𞤧𞤳𞤮 𞤲𞤺𞤮𞤲 𞤺𞤢𞤧𞤭𞥅⹁ 𞤫𞤩𞥆𞤮𞥅𞤪𞤫 𞤲𞤣𞤫𞤲 𞤳𞤮 𞤫𞤺𞥆𞤵𞤺𞤮𞤤 𞤣𞤫𞤬𞤼𞤫 𞤭𞤼𞥆𞤢 𞤯𞤫 𞤫 𞤀𞤣𞤤𞤢𞤥 𞤱𞤢𞤯𞤼𞤢 𞤯𞤫 𞤫 𞤄𞤪𞤢𞥄𞤴⹁ 𞤪𞤫𞤬𞤼𞤭 𞤥𞤵𞥅𞤤𞤢 𞤯𞤫⹁  𞤱𞤫𞥅𞤩𞤭𞤲𞤢 𞤯𞤫  𞤱𞤮𞤲𞤢𞤲𞤣𞤫 𞤦𞤵𞤥𞤩𞤫 𞤩𞤫𞤲.
𞤖𞤵𞥅𞤱𞤲𞤣𞤫 𞤯𞤭𞤯𞤢𞤩𞤫𞤪𞤫 𞤲𞤣𞤫𞤲⹁ 𞤳𞤮 𞤀𞤣𞤤𞤢𞤥 𞤬𞤭𞥅 𞤥𞤵𞥅𞤥𞤩𞤫 𞤩𞤫𞤲 𞤥𞤢𞤤𞥆𞤢 𞤩𞤫𞥅 𞤩𞤫 𞤲𞤢𞤲𞤢𞤼𞤢𞥄-𞤸𞤢𞥄𞤤𞤢𞤼𞤢𞥄.
𞤑𞤮 𞤶𞤵𞥅𞤯𞤫 𞤯𞤫𞤲 𞤢𞤤𞤳𞤵𞤤𞤫 𞤯𞤫𞤲 𞤫𞤩𞥆𞤭𞤪𞤼𞤫𞥅⹁ 𞤳𞤮𞤲𞤺𞤭 𞤯𞤭𞤲 𞤳𞤢𞤣𞤭 𞤬𞤭𞤼𞤫𞥅 . 𞤍𞤵𞤥 𞤩𞤫𞤴𞤣𞤢𞤴 𞤲𞤢𞤲𞤼𞤮𞤲𞤣𞤭𞤪𞤢𞤤 𞤲𞤺𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤵𞥅𞤥𞤩𞤫 𞤩𞤫𞤲  𞤳𞤢𞤻𞤵𞤲 𞤫 𞤸𞤵𞥅𞤱𞤼𞤮𞤪𞤢𞤴𞤩𞤫 𞤀𞤣𞤤𞤢𞤥 𞤩𞤫⹁ 𞤱𞤢𞤤𞥆𞤭𞤼𞤮𞥅 𞤳𞤢𞤣𞤭 𞤥𞤵𞥅𞤥𞤩𞤫 𞤩𞤫𞤲 𞤳𞤢 𞤸𞤵𞥅𞤱𞤮𞤲𞥋𞤣𞤭𞤪𞤢𞤤.
𞤑𞤮 𞤖𞤢𞥄𞤪𞤭𞤧 𞤃𞤮𞤱𞤦𞤪𞤫𞤴⹁ 𞤱𞤮𞤲𞤭 𞤳𞤮 𞤱𞤢𞤤𞥆𞤭𞤬𞤭𞥅 𞤯𞤭𞥅 𞤨𞤭𞥅𞤶𞤭  𞤯𞤭𞤯𞤭. 𞤃𞤮𞥅𞤣𞤭 𞤖𞤢𞥄𞤪𞤭𞤧⹁ 𞤳𞤮 𞤶𞤢𞤲𞤺𞤮𞥅𞤱𞤮 𞤫 𞤶𞤢𞥄𞤩𞤭 𞤸𞤢𞤯𞤼𞤭𞤪𞤣𞤫 𞤑𞤢𞤤𞤭𞤬𞤮𞤪𞤲𞤭𞤴𞤢. 𞤏𞤮𞤲𞤢𞥄 𞤫 𞤆𞤵𞤤𞥆𞤮⹁ 𞤳𞤮𞤲𞤮 𞤳𞤮 𞤮 𞤶𞤭𞤲𞤺𞤢𞤲𞤮𞥅𞤱𞤮 𞤩𞤢𞤽𞤼𞤢𞤤 𞤀𞤣𞤤𞤢𞤥.  𞤌𞤥𞤮 𞤥𞤮𞤰𞥆𞤭𞤲𞤭 𞤳𞤢𞤣𞤭 𞤤𞤮𞤱𞤪𞤫 𞤬𞤭𞥅 𞤫𞤺𞥆𞤵𞤺𞤮𞤤 𞤳𞤢𞤤𞤢 𞤱𞤭𞤲𞤣𞤭𞤪𞤢𞥄 𞤦𞤭𞤲𞤣𞤭 𞤼𞤵𞤦𞤢𞥄𞤳𞤮 𞤥𞤢𞤤𞥆𞤢 𞤨𞤮𞤪𞤼𞤮⹁ 𞤲𞤢𞤩𞤢 𞤫 𞤀𞤣𞤤𞤢𞤥.
𞤆𞤮𞤤𞤭𞥅𞤧𞤢𞥄𞤩𞤫 𞤧𞤢𞥄𞤪𞤫 𞤁𞤫𞤲𞤾𞤫𞤪 𞤲𞤣𞤫𞤲 𞤲𞤢𞤲𞤺𞤭𞥅 𞤧𞤵𞤳𞤢𞥄𞤩𞤫 𞤲𞤢𞤴𞤮 𞤦𞤢𞤯𞤼𞤢𞤲𞤫 𞤧𞤵𞤥𞤮 𞤧𞤵𞥅𞤣𞤵 𞤱𞤢𞤪𞤵𞤲𞤮𞥅𞤲𞤺𞤮 𞤲𞤺𞤮𞤲 𞤅𞤫𞤲𞤫𞤺𞤢𞤤𞤲𞤢𞥄𞤩𞤫 𞤲𞤶𞤮𞤱𞤮. 𞤍𞤵𞤥 𞤳𞤮 𞤪𞤮𞤱𞤢𞤲𞤭 𞤫 𞤤𞤫𞤱𞤪𞤵 𞤔𞤵𞤳𞤮 (𞤵𞤗𞤧𞤢𞤼𞤵) 𞥒𞥐𞥒𞥐 𞤱𞤢𞤯𞤵𞤲𞤮𞥅 𞤫 𞤲𞤣𞤫𞤪 𞤁𞤫𞤲𞤾𞤫𞤪⹁ 𞤧𞤢𞥄𞤪𞤫 𞤥𞤢𞤱𞤲𞤣𞤫 𞤤𞤢𞤪𞤢𞤤 𞤑𞤮𞤤𞤮𞤪𞤢𞤣𞤮 𞤶𞤫𞤴𞤢𞥄𞤲𞤺𞤢𞤤 𞤫 𞤤𞤫𞤴𞤣𞤭 𞤀𞤥𞤢𞤪𞤭𞤳𞤢.  𞤃𞤢𞥄𞤴𞤵𞤲𞤮𞥅𞤩𞤫 𞤩𞤫𞤲 𞤫 𞤲𞤺𞤮𞤲 𞤧𞤵𞤥𞤮⹁ 𞤳𞤮 𞤔𞤭𞤦𞤪𞤭𞥅𞤤𞤢 𞤔𞤮𞥅𞤤 𞤢𞤲𞤣𞤭𞤪𞤢𞥄𞤯𞤮 𞤔𞤭𞤦𞤭⹁ 𞤫 𞤩𞤫𞤴𞤲𞤺𞤵 𞤥𞤢𞤳𞥆𞤮⹁ 𞤸𞤢𞤶𞥆𞤢 𞤔𞤮𞥅𞤤  𞤳𞤢𞤻𞤵𞤲 𞤫 𞤶𞤭𞤱𞤵𞤲 𞤥𞤢𞤩𞥆𞤫 𞤳𞤵𞤵𞤲 𞤼𞤭𞤥𞥆𞤭𞤲𞤢𞥄𞤤𞤭 𞤣𞤵𞥅𞤩𞤭 𞤯𞤭𞤯𞤭⹁  𞤫 𞤦𞤢𞤲𞤣𞤭𞤪𞤢𞥄𞤱𞤮 𞤥𞤢𞤳𞥆𞤮 𞤭𞤲𞥆𞤫𞤼𞤫𞥅𞤯𞤮 𞤖𞤢𞤧𞤢𞤲 𞤔𞤮𞤤 𞤫 𞤦𞤮𞥅𞤦𞤮 𞤥𞤵𞤲  𞤥𞤮 𞤤𞤫𞤦𞥆𞤭 𞤶𞤫𞥅𞤯𞤭𞤯𞤭⹁ 𞤖𞤢𞤱𞤢𞥄 𞤄𞤫𞤴.
𞤏𞤢𞤯𞤭𞥅 𞤤𞤫𞤦𞥆𞤭 𞤶𞤫𞥅𞤺𞤮𞤮⹁ 𞤷𞤮𞤳𞥆𞤮 𞤁𞤫𞤲𞤾𞤫𞤪 𞤲𞤺𞤮𞤲 𞤲𞤮 𞤼𞤫𞤬𞤭𞤲𞥋𞤣𞤢𞥄𞤣𞤫 𞤬𞤭𞥅 𞤲𞤺𞤮 𞤱𞤢𞤪𞤲𞤺𞤮. 𞤑𞤮 𞤫 𞤲𞤶𞤫𞤧𞤤𞤢𞥄𞤪𞤫 (𞤢𞤤𞤢𞤪𞤦𞤢) 𞤻𞤢𞤤𞤲𞤣𞤫 𞥒𞥗 𞤅𞤭𞥅𞤤𞤮 𞤩𞤫 𞤲𞤢𞤲𞤺𞤭 𞤧𞤵𞤳𞤢𞥄𞤩𞤫 𞤩𞤫𞤲 𞤼𞤢𞤼𞤮. 𞤍𞤭𞤯𞤮 𞤫 𞤥𞤢𞤩𞥆𞤫 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤧𞤢𞤨𞥆𞤮 𞤫 𞤶𞤮𞤱𞤭⹁ 𞤺𞤮𞥅𞤼𞤮 𞤮𞤲 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤧𞤢𞤨𞥆𞤮 𞤫 𞤶𞤫𞥅𞤺𞤮𞤮. 𞤇𞤫𞥅 𞤼𞤢𞤼𞤮 𞤶𞤫𞤴𞤭𞤣𞤢𞥄⹁ 𞤳𞤮𞤲𞤮 𞤨𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤬𞤫𞤻𞥆𞤭𞤲𞤢𞥄𞤤𞤭 𞤼𞤭𞤲𞤣𞤭𞤲𞤮𞥅𞤪𞤫 𞤥𞤢𞤩𞥆𞤫 𞤩𞤢𞤴𞤼𞤭 𞤱𞤮𞤲𞤢𞥄 𞤸𞤫𞤤𞥆𞤭𞤬𞤢𞥄𞤩𞤫. 𞤑𞤮 𞤩𞤫𞥅 𞤼𞤢𞤼𞤮 𞤱𞤮𞤲𞥆𞤮𞥅 𞤫 𞤯𞤮𞤱𞤤𞤵 𞤳𞤢𞤻𞤵𞤲 𞤫 𞤲𞤢𞤼𞤫 𞤴𞤢𞤤𞤼𞤭𞤲𞤢𞤲𞤮𞥅𞤯𞤫 𞤯𞤫𞤲 𞤬𞤭𞥅 𞤯𞤢𞤩𞥆𞤵𞤼𞤵𞤺𞤮𞤤 𞤩𞤫 𞤳𞤮𞤲𞤮 𞤸𞤢𞤪𞤭 𞤺𞤫𞥅𞤷𞤫 𞤥𞤢𞤩𞥆𞤫 𞤯𞤫𞤲 𞤲𞤮 𞤧𞤵𞥅𞤥𞤭𞥅 𞤫 𞤥𞤵𞤲.
𞤐𞤢𞤴𞤢𞤩𞤮 𞤳𞤮 𞤫 𞤃𞤢𞤱𞤲𞤣𞤫 (𞤶𞤵𞤥𞤢) 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅 𞤸𞤮 𞤲𞤢𞤲𞤺𞤢𞥄.  𞤑𞤮 𞤚𞤢𞥄𞤲𞤭𞤴𞤢 𞤄𞤵𞤴 𞤸𞤮 𞤭𞤲𞥆𞤫𞤼𞤫𞥅⹁ 𞤳𞤮 𞤣𞤵𞥅𞤩𞤭 𞤲𞤮𞥅𞤺𞤢𞤴 𞤫 𞤼𞤢𞤼𞤭 𞤮 𞤥𞤢𞤪𞤭. 𞤆𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤩𞤢𞤲𞤺𞤭𞤲𞤢𞤲𞤢𞥄𞤤𞤭 𞤴𞤭𞤥𞤩𞤫 𞤩𞤫𞤲 𞤳𞤮 𞤱𞤮𞤲𞤭 𞤧𞤢𞤦𞤵 𞤩𞤫𞥅 𞤧𞤵𞤳𞤢𞥄𞤩𞤫 𞤸𞤵𞤩𞥆𞤵𞤣𞤫 𞤴𞤭𞥅𞤼𞤫 𞤫 𞤧𞤵𞥅𞤣𞤵 𞤔𞤭𞤦𞤭𞤪𞤭𞥅𞤤𞤢 𞤔𞤮𞥅𞤤 𞤲𞤣𞤵𞤲. 
𞤅𞤵𞤳𞤢𞥄𞤩𞤫 𞤩𞤫𞤲 𞤣𞤢𞤪𞤭𞤲𞤮𞥅 𞤻𞤢𞥄𞤱𞤮𞥅𞤪𞤫 𞤫 𞤃𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥕 𞤅𞤭𞥅𞤤𞤮 . 𞤉𞤩𞤫 𞤶𞤮𞤺𞤮𞤪𞤢𞥄 𞤨𞤢𞤱𞤫 𞤲𞤮𞥅𞤺𞤢𞤴 𞤫 𞤶𞤫𞥅𞤼𞤢𞤼𞤭. 𞤐𞤮 𞤼𞤢𞤱𞤢𞥄 𞤫 𞤯𞤫𞤲⹁ 𞤱𞤢𞤪𞤲𞤺𞤮⹁ 𞤧𞤵𞤥𞤲𞤮 𞤧𞤵𞥅𞤣𞤵⹁ 𞤲𞤺𞤵𞤴𞤳𞤢 𞤫 𞤦𞤢𞤺𞤢𞤥𞥆𞤢 𞤳𞤮 𞤴𞤮𞤱𞤮𞤲𞥋𞤣𞤭𞤪𞤭 𞤫 𞤥𞤢𞥄𞤴𞤣𞤫 𞤩𞤫𞥅 𞤧𞤫𞤲𞤫𞤺𞤢𞤤𞤲𞤢𞥄𞤩𞤫 𞤲𞤶𞤮𞤱𞤮.
𞤊𞤭𞥅 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤫 𞤤𞤫𞤴𞤣𞤭 𞤺𞤭𞤲𞤫⹁ 𞤶𞤢𞥄𞤺𞤮𞤪𞤢𞥄𞤯𞤮 𞤸𞤢𞤤𞤬𞤭𞤲𞤢𞥄𞤯𞤮 𞤮𞤲 𞤶𞤢𞤲𞤺𞤣𞤫 𞤲𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤫 𞤲𞤣𞤫𞤲 𞤫 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤵𞤲⹁ 𞤴𞤭𞥅𞤼𞤵𞤣𞤵𞤲𞤮 𞤫 𞤴𞤭𞤥𞤩𞤫 𞤴𞤭𞥅𞤤𞤭𞤪𞤣𞤫 𞤲𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤫 𞤲𞤣𞤫𞤲 𞤬𞤭𞥅 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤵𞤲. 𞤍𞤵𞤥 𞤳𞤮 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥗 𞤧𞤭𞥅𞤤𞤮 𞥒𞥐𞥒𞥑⹁ 𞤱𞤢𞤯𞤭.
𞤒𞤫𞤱𞤼𞤫𞤪𞤫 𞤲𞤣𞤫𞤲 𞤬𞤮𞤱 𞤳𞤮 𞤫 𞤸𞤮𞥅𞤪𞤫 𞤲𞤣𞤫𞤫 𞤼𞤮𞤩𞥆𞤫𞤪𞤫 𞤯𞤮𞤮 𞤱𞤮𞤲𞥆𞤮𞥅: 𞤖𞤮𞤤 𞤲𞤮 𞤺𞤫𞤪𞤣𞤫𞥅𞤼𞤫𞥅 𞤬𞤭𞥅 𞤴𞤮 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤵𞤲 𞤺𞤭𞤲𞤫 𞤯𞤮𞤮 𞤱𞤮𞤲𞤵 𞤸𞤵𞥅𞤲𞤣𞤫 𞤱𞤢𞤤𞥆𞤢𞤴𞤲𞤣𞤫 𞤶𞤮𞤺𞤭𞤲𞥋𞤣𞤭𞤪𞤺𞤮𞤤 𞤴𞤵𞤩𞥆𞤭𞤲𞤣𞤭𞤪𞤢⹁ 𞤴𞤵𞤪𞤥𞤮𞤲𞤣𞤭𞤪𞤢𞤤 𞤲’𞤺𞤫𞤣𞤭𞤴𞤢𞤲𞤳𞤮𞤱𞤢𞤤 𞤲𞤺𞤢𞤤؟
𞤊𞤭𞥅 𞤶𞤢𞥄𞤦𞤢𞤺𞤮𞤤 𞤲’𞤺𞤢𞤤 𞤤𞤢𞤲𞤣𞤢𞤤⹁ 𞤕𞤫𞤪𞤲𞤮 𞤀𞤤𞤬𞤢𞥄 𞤀𞤸𞤥𞤢𞤣𞤵 𞤄𞤢𞤲𞤮 𞤦𞤢𞤪𞤭 𞤸𞤮𞤤𞥆𞤭 𞤫 𞤴𞤭𞤢𞤲𞤣𞤫 𞤥𞤵𞤲 𞤱𞤮𞤲𞤣𞤫𞤥𞤢 𞤧𞤭 𞤯𞤵𞤥 𞤯𞤮𞤲 𞤤𞤢𞥄𞤼𞤮𞤼𞤮⹁ 𞤸𞤢𞤪𞤢𞤴 𞤳𞤮 𞤥𞤢𞥄 𞤬𞤵𞤯𞥆𞤮𞤪𞤢 𞤳𞤢 𞤣𞤢𞤰𞥆𞤫𞤪𞤫. 𞤑𞤮 𞤱𞤮𞤲𞤭 𞤯𞤵𞤥:
𞤑𞤮 𞤫𞤼𞤢𞤺𞤮𞤤 𞤥𞤮𞤰𞥆𞤭𞤲𞤼𞤭𞤲𞤢 𞤣𞤫𞤬𞤼𞤭𞤪𞤣𞤵 𞤴𞤭𞥅𞤤𞤭𞤪𞤣𞤫 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤫𞤲𞤣𞤭𞤴𞤢𞤲𞤳𞤫𞤱𞤵 𞤲𞤺𞤵𞤲⹁ 𞤪𞤫𞤬𞤼𞤭 𞤯𞤢𞤩𞥆𞤭𞤼𞤢⹁ 𞤥𞤮𞥅𞤩𞤭𞤼𞤢 𞤳𞤮 𞤸𞤫𞤣𞥆𞤭𞥅 𞤫 𞤣𞤫𞤬𞤼𞤫 𞤱𞤭𞤲𞤣𞤢𞤲𞤮𞥅𞤯𞤫 𞤫 𞤯𞤫𞤲𞤯𞤫 𞤥𞤫𞤲 𞤥𞤵𞤴𞤲𞤢𞥄𞤯𞤫 𞤯𞤫𞤲⹁ 𞤥𞤮𞤰𞥆𞤭𞤲𞤢𞤲𞤮𞥅𞤯𞤫 𞤭𞤤𞤢 𞤳𞤢 𞤤𞤢𞥄𞤥𞤵 𞤢𞤪𞤢𞤲𞤵.
𞤅𞤭𞤲𞤷𞤢 𞤺𞤢𞤲𞤣𞤫 𞤸𞤢𞤱𞤪𞤮𞤲𞤣𞤭𞤪𞤯𞤫 𞤫 𞤳𞤮 𞤬𞤫𞤱𞤲𞤣𞤭𞥅 𞤳𞤮𞤲.
𞤍𞤢𞤩𞥆𞤭𞤼𞤢 𞤫 𞤧𞤢𞤤𞤲𞤣𞤵 𞤺𞤢𞤲𞤣𞤢𞤤 𞤲𞤣𞤵𞤲⹁ 𞤷𞤫𞤪𞤲𞤮𞥅𞤩𞤫 𞤯𞤫𞤲𞤯𞤫𞤴𞤢𞤲𞤳𞤮𞥅𞤩𞤫⹁ 𞤪𞤫𞤬𞤼𞤭 𞤰𞤫𞤼𞥆𞤢 𞤫 𞤥𞤢𞤩𞥆𞤫 𞤸𞤢𞤴 𞤧𞤭 𞤳𞤮 𞤴𞤭𞤥𞤩𞤫 𞤧𞤢𞤨𞥆𞤮 (𞥑𞥐) 𞤳𞤮 𞤺𞤮𞤤𞥆𞤭𞤣𞤢 𞤫 𞤴𞤭𞥅𞤤𞤭𞤪𞤣𞤫 𞤸𞤢𞤩𞤢𞤴𞤲𞤣𞤫 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤵𞤲.
𞤉𞤤𞤼𞤢 𞤴𞤭𞤥𞤩𞤫 𞤦𞤵𞤴 𞤬𞤭𞥅 𞤴𞤮 𞤩𞤫 𞤱𞤮𞤲𞤵 𞤯𞤮𞤱𞤢𞤴𞤩𞤫 𞤶𞤢𞤲𞤺𞤭𞤲𞤢 𞤳𞤢𞤻𞤵𞤲 𞤳𞤢𞤣𞤭.
𞤔𞤢𞥄𞤺𞤮𞤪𞤢𞥄𞤯𞤮 𞤸𞤢𞤤𞤬𞤭𞤲𞤢𞥄𞤯𞤮 𞤶𞤢𞤲𞤺𞤣𞤫 𞤲𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤫 𞤲𞤣𞤫𞤲 𞤫 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤵𞤲 𞤱𞤭𞤭⹁ 𞤴𞤵𞤩𞥆𞤮𞤲𞥋𞤣𞤭𞤪𞤢𞤤 𞤫 𞤺𞤮𞤤𞥆𞤭𞤣𞤭𞤺𞤵𞤤 𞤷𞤢𞤤𞤯𞤭 𞤯𞤫𞤲𞤯𞤫𞤴𞤢𞤲𞤳𞤮𞥅𞤶𞤭 𞤶𞤢𞥄𞤩𞤭𞤸𞤢𞤼𞥆𞤭𞤪𞤯𞤫 𞤘𞤭𞤲𞤫 𞤯𞤭𞤲 𞤳𞤢𞤻𞤵𞤲 𞤫 𞤋𞤈𞤂𞤀 ( 𞤣𞤵𞤯𞤢𞤤 𞤱𞤭𞤯𞤼𞤮 𞤯𞤫𞤲𞤯𞤫 𞤸𞤵𞥅𞤼𞤮𞤪𞤼𞤫𞥅𞤯𞤫 𞤯𞤫𞤲) 𞤲𞤮 𞤸𞤢𞥄𞤲𞤭 𞤸𞤫𞤴𞤯𞤭𞤲𞤼𞤭𞤲𞤫𞥅𞤣𞤫 𞤫 𞤴𞤫𞤯𞥆𞤭𞤲𞤫𞥅𞤣𞤫..
𞤌𞤲𞤼𞤵𞤥𞤢 𞤷𞤫𞤪𞤲𞤮 𞤄𞤢𞤲𞤮 𞤄𞤢𞤪𞤭 𞤴𞤢𞤥𞤭𞤪𞤭 𞤸𞤮𞥅𞤪𞤫𞥅𞤩𞤫 𞤴𞤭𞥅𞤤𞤭𞤪𞤣𞤫 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤣𞤫𞤲⹁ 𞤱𞤭𞤲𞤣𞤵𞤺𞤮𞤤 𞤣𞤫𞤬𞤼𞤫𞤪𞤫 𞤤𞤢𞥄𞤱𞤮𞤤 𞤲𞤶𞤵𞤩𞥆𞤵𞤣𞤭 𞤱𞤢𞤤𞥆𞤭𞤼𞤮𞤪𞤲𞤣𞤭 𞤬𞤭𞥅 𞤴𞤵𞤪𞤥𞤮𞤲𞤣𞤭𞤪𞤢𞤤 𞤩𞤭𞤯𞤩𞤫 𞤤𞤫𞤴𞤣𞤭 𞤺𞤭𞤲𞤫 𞤲𞤣𞤭𞤲.
𞤅𞤭 𞤲𞤣𞤫𞤲 𞤣𞤫𞤬𞤼𞤫𞤪𞤫 𞤧𞤢𞥄𞤼𞤢𞥄𞤥𞤢⹁ 𞤲𞤣𞤫 𞤱𞤫𞥅𞤩𞤭𞤼𞤫𞥅 𞤫 𞤼𞤵𞤥𞤦𞤮𞤲𞥋𞤣𞤭𞤪𞤫 𞤢𞤪𞤮𞥅𞤶𞤫 𞤢𞤪𞤣𞤭𞥅𞤩𞤫 𞤶𞤢𞤲𞤺𞤣𞤫 𞤩𞤫𞤲. 𞤌𞤲𞤼𞤵𞤥𞤢 𞤩𞤫 𞤰𞤫𞤼𞥆𞤢 𞤲𞤣𞤫⹁ 𞤩𞤫 𞤸𞤵𞥅𞤱𞤼𞤮𞤪𞤢 𞤬𞤭𞥅 𞤶𞤢𞤲𞤺𞤣𞤫 𞤱𞤮𞤲𞤢𞤲𞤣𞤫 𞤩𞤫𞤲 𞤼𞤮𞤯𞥆𞤢𞥄𞤩𞤫 𞤳𞤢 𞤯𞤫𞤲𞤯𞤫 𞤥𞤫𞤲 𞤥𞤵𞤴𞤲𞤢𞥄𞤯𞤫 𞤫 𞤳𞤢 𞤬𞤢𞤪𞤢𞤲𞤧𞤭𞥅𞤪𞤫.
𞤊𞤢𞥄𞤸𞤭𞤲 𞤮𞤥𞤮 𞤴𞤫𞤤𞤭𞥅 𞤱𞤢𞤯𞤵𞤺𞤮𞤤 𞤶𞤢𞤲𞤺𞤣𞤫 𞤫 𞤯𞤫𞤲𞤯𞤫 𞤥𞤫𞤲⹁ 𞤸𞤵𞥅𞤱𞤲𞤣𞤫 𞤱𞤢𞤤𞥆𞤭𞤼𞤮𞤪𞤲𞤣𞤫 𞤧𞤢𞤦𞤵 𞤶𞤭𞤻𞤢𞤲𞤣𞤫 𞤫 𞤲𞤦𞤫𞤤𞤫𞥅𞤯𞤫 𞤳𞤮 𞤸𞤵𞤥𞤭𞥅 𞤫 𞤥𞤵𞤵𞤲 𞤳𞤮𞤲.
𞤊𞤮𞤼𞤭 𞤮𞤲𞤼𞤭𞤺𞤭 𞤳𞤮 𞤺𞤢𞤲𞤣𞤮 𞤥𞤢𞥄 𞤱𞤮𞤲𞤢𞥄 𞤮 𞤯𞤵𞤥⹁ 𞤥𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤱𞤢𞤯𞤼𞤢𞤲𞤣𞤫 𞤴𞤭𞤤𞥆𞤢 𞤫 𞤲𞤣𞤫𞤫 𞤬𞤫𞤬𞤪𞤫⹁ 𞤮 𞤫𞤼𞤮𞥅 𞤮 𞤶𞤢𞤲𞤺𞤢 𞤯𞤫𞤲𞤺𞤢𞤤 𞤺𞤮𞥅 𞤸𞤢𞤪𞤢 𞤱𞤮𞤲𞤢𞥄 𞤲𞤺𞤢𞤤 𞤮 𞤥𞤵𞤴𞤲𞤭 𞤲𞤺𞤢𞤤.
𞤑𞤮 𞤤𞤢𞥄𞤩𞤭 𞤳𞤮𞤲⹁ 𞤲𞤺𞤢𞤤 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤯𞤮𞤮⹁ 𞤱𞤢𞤤𞥆𞤭𞤼𞤭𞤳𞤫 𞤬𞤭𞥅 𞤱𞤢𞤯𞤢𞤼𞤢𞤲𞤺𞤮𞤤 𞤴𞤭𞤤𞥆𞤢 𞤳𞤢𞤻𞤵𞤲 𞤫 𞤣𞤢𞤪𞤢𞤺𞤮𞤤 𞤬𞤫𞤣𞥆𞤫 𞤳𞤢𞤤𞤢 ( 𞤱𞤮𞤲𞤭 𞤷𞤢𞤤𞤯𞤭 𞤯𞤭𞤲 𞤥𞤢𞥄 𞤴𞤭𞤥𞤩𞤫 𞤴𞤭𞥅𞤤𞤭𞤪𞤣𞤫 𞤲𞤺𞤫𞤲𞤣𞤭𞤴𞤢𞤲𞤳𞤮𞥅𞤪𞤫 𞤲𞤣𞤫𞤲) 𞤬𞤭𞥅 𞤴𞤭𞤭𞤼𞤵𞤺𞤮𞤤 𞤦𞤢𞤽𞥆𞤫 𞤫 𞤷𞤮𞤩𞥆𞤭 𞤳𞤫𞤧𞤭. 𞤄𞤫𞤤𞤢𞤶𞤮𞥅 𞤯𞤵𞤲 𞤱𞤢𞤯𞤢𞤲𞤢𞤴 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞥆𞤢𞥄𞤳𞤵 𞤲𞤺𞤵𞤲⹁ 𞤨𞤵𞤤𞤺𞤢𞤤 𞤫 𞤲𞤢𞤬𞤮𞥅𞤶𞤫 𞤯𞤫 𞤧𞤭𞤬𞤢 𞤥𞤵𞤲 𞤴𞤭𞤢𞥄𞤳𞤢 𞤸𞤢𞥄 𞤸𞤢𞤲𞤣𞤫 𞤫 𞤨𞤫𞤰𞥆𞤮𞤤 𞤤𞤫𞤴𞤣𞤭 𞤥𞤫𞤲 𞤲𞤣𞤭𞤲.
𞤟𞤢𞤲 𞤋𞥅𞤾 𞤂𞤫 𞤁𞤪𞤭𞤴𞤢𞤲 (Jean Yves Le Drian)⹁ 𞤶𞤢𞥄𞤺𞤮𞤪𞤢𞥄𞤯𞤮 𞤊𞤢𞤪𞤢𞤲𞤧𞤭 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤳𞤢𞤻𞤵𞤲 𞤫 𞤸𞤮𞥅𞤪𞤫𞥅𞤩𞤫 𞤩𞤫𞤲 𞤳𞤢 𞤆𞤮𞤼𞥆𞤢𞤤 𞤉𞤪𞤮𞤨⹁ 𞤳𞤢𞤥𞤦𞤢𞤲𞤭𞥅 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤣𞤵𞤲𞤣𞤢𞤪𞤢𞤲𞤳𞤫𞥅𞤶𞤮⹁ 𞤶𞤮𞥅𞤯𞤮𞤪𞤯𞤮 𞤮𞤲 𞤲𞤶𞤢𞤺𞥆𞤵 𞤸𞤮𞥅𞤪𞤫 𞤘𞤭𞤲𞤫. 𞤇𞤫 𞤴𞤢𞤥𞤭𞤪𞤭𞥅 𞤥𞤮 𞤩𞤢𞤲𞤺𞤭𞤲𞤺𞤮𞤤 𞤲𞤮 𞤤𞤭𞤣𞥆𞤭𞥅𞤩𞤫 𞤥𞤮 𞤩𞤫𞤲 𞤬𞤫𞤱𞤲𞤣𞤮𞤪𞤭 𞤳𞤢 𞤣𞤵𞤥𞤦𞤵𞤯𞤫 𞤥𞤢𞤳𞥆𞤮.
𞤂𞤫 𞤁𞤪𞤭𞤴𞤢𞤲 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤧𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤼𞤮𞤽𞤼𞤢𞥄𞤳𞤭⹁ 𞤩𞤫 𞤰𞤫𞤼𞥆𞤢𞤲𞤢𞤴 𞤥𞤮⹁ 𞤳𞤢𞤲𞤳𞤮 𞤫 𞤤𞤫𞤴𞤣𞤭 𞤘𞤭𞤲𞤫 𞤨𞤫𞤸𞤫 𞤤𞤫𞤼𞥆𞤭𞤪𞤯𞤫. 𞤌 𞤩𞤫𞤴𞤣𞤭 𞤼𞤫𞤲𞤼𞤭𞤲𞤣𞤫 𞤬𞤭𞥅 𞤺𞤮𞥅𞤼𞤮 𞤫 𞤶𞤮𞤺𞤢𞥄𞤩𞤫 𞤩𞤫𞤲. 𞤐𞤮 𞤼𞤵𞥅𞤥𞤢𞥄 𞤱𞤮𞤲𞤣𞤫𞤥𞤢 𞤮𞤲 𞤳𞤮 𞤓𞤧𞤥𞤢𞥄𞤲 𞤘𞤢𞥄𞤱𞤢𞤤 𞤔𞤢𞤤𞥆𞤮.
𞤊𞤭𞥅 𞤲𞤮 𞤮 𞤶𞤮𞥅𞤯𞤭𞤼𞤮𞤪𞤢 𞤼𞤢𞤼𞤢𞤩𞤵𞤲 𞤸𞤮𞥅𞤪𞤫 𞤘𞤭𞤲𞤫⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤢𞤴𞤤𞤵𞤲𞤮 𞤣𞤮𞤧𞤼𞤫𞤪𞤫 𞤘𞤭𞤲𞤫. 𞤐𞤮 𞤯𞤵𞤥 𞤤𞤢𞥄𞤼𞤮𞤪𞤢⹁ 𞤮 𞤱𞤢𞤪𞤭 𞤼𞤫𞥅𞤥𞤫𞤯𞥆𞤫 𞤴𞤭𞤥𞤩𞤫 𞤺𞤭𞤤𞤢 𞤴𞤢𞤪𞤳𞤮 𞥒𞥐𞥑𞥙 𞤸𞤢𞥄 𞤳𞤢 𞤧𞤵𞤩𞤮 𞤱𞤢𞤯𞤵𞤲𞥋𞤺𞤮 𞤪𞤮𞤱𞤢𞤲𞤭 𞤫 𞥒𞥐𞥒𞥐. 𞤇𞤢𞥄𞤱𞤮 𞤧𞤵𞤩𞤮 𞤲𞤺𞤮𞤲 𞤬𞤫𞤰𞥆𞤵𞤣𞤫⹁ 𞤬𞤭𞥅 𞤳𞤢𞤤𞤢 𞤱𞤮𞤲𞤢𞥄 𞤳𞤢𞤲𞤳𞤮 𞤬𞤮𞥅𞤤𞤵𞤲𞤮𞥅⹁ 𞤮 𞤣𞤮𞥅𞤤𞤭𞤲𞤮𞤪𞤭 𞤳𞤮𞤲𞤵 𞤲𞤺𞤵𞤲 𞤫 𞤸𞤭𞤱𞤮𞥅𞤩𞤫 𞤩𞤫𞤲 𞤬𞤭𞥅 𞤶𞤮𞥅𞤯𞤭𞤼𞤢𞤺𞤮𞤤. 𞤌 𞤱𞤢𞤪𞤭 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫⹁ 𞤮 𞤲𞤢𞤲𞤺𞤭 𞤳𞤢𞤣𞤭 𞤦𞤵𞤴 𞤮 𞤧𞤮𞤳𞤭. 𞤼𞤢𞤼𞤮 𞤫 𞤩𞤫𞤲 𞤶𞤮𞤺𞤢𞤲𞤮𞥅𞤩𞤫 𞤥𞤢𞥄𞤴𞤭𞥅⹁ 𞤴𞤮𞤺𞤢 𞤫 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤳𞤢 𞤶𞤮𞤳𞤫 𞤼𞤭𞤥𞥆𞤭𞤲𞤢𞥄 𞤷𞤫𞤤𞥆𞤢𞤤.
𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤩𞤫 𞤮 𞤶𞤮𞤺𞤭𞥅 𞤳𞤢 𞤶𞤮𞥅𞤳𞤫 𞤥𞤢𞤳𞥆𞤮⹁ 𞤡𞤫𞤪𞤭𞥅𞤬 𞤄𞤢𞥄⹁ 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤮𞤲 𞤳𞤢 𞤬𞤫𞤣𞥆𞤫 𞤋𞤊𞤁𞤘 (UFDG) 𞤳𞤢𞤻𞤵𞤲 𞤫 𞤅𞤫𞤤𞥆𞤵 𞤐𞤦𞤢𞤤𞤣𞤫⹁ 𞤧𞤢𞤪𞤯𞤮𞥅𞤱𞤮 (𞤣𞤫𞤨𞤭𞤼𞤫𞥅𞤶𞤮) 𞤳𞤭𞤯𞥆𞤮 𞤂𞤢𞤦𞤫 𞤮𞤲. 𞤐𞤮 𞤼𞤢𞤱𞤢𞥄 𞤸𞤫𞤲 𞤳𞤢𞤣𞤭⹁ 𞤓𞤥𞤢𞥄𞤪 𞤅𞤭𞤤𞥆𞤢 𞤢𞤲𞤣𞤭𞤪𞤢𞥄𞤯𞤮 𞤊𞤮𞤲𞤭𞤳𞤫𞥅 𞤃𞤫𞤲𞤺𞤫𞥅⹁ 𞤺𞤮𞥅𞤼𞤮 𞤫 𞤢𞤪𞤣𞤭𞥅𞤩𞤫 𞤥𞤮𞤶𞤮𞤦𞤫𞤪𞤫 FNDC  𞤲𞤣𞤫𞤲. 𞤌𞥅 𞤯𞤮𞤮 𞤻𞤢𞥄𞤱𞤢𞥄𞤥𞤢 𞤸𞤢𞤲𞤣𞤫⹁ 𞤮 𞤸𞤢𞤨𞥆𞤢𞤲𞤢𞥄 𞤧𞤮𞤳𞤫𞥅𞤣𞤫 𞤤𞤫𞤦𞥆𞤭 𞤧𞤢𞤨𞥆𞤮-𞤫-𞤺𞤮𞤮.
𞤃𞤵𞥅𞤧𞤢 𞤑𞤢𞤥𞤢𞤪𞤢⹁ 𞤥𞤮 𞤣𞤵𞥅𞤩𞤭 𞥒𞥒⹁ 𞤸𞤮𞤯𞤵𞤯𞤮 𞤖𞤢𞤪𞤤𞤫𞤥 𞤫 𞤲𞤣𞤫𞤪 𞤐𞤭𞤱 𞤒𞤮𞤪𞤳 𞤲𞤮 𞤱𞤢𞤪𞤭 𞤴𞤵𞤥𞥆𞤢 𞤥𞤵𞤲  𞤬𞤭𞥅 𞤮𞤲 𞤲𞤮 𞤱𞤭𞤭 𞤴𞤮 𞤮 𞤢𞤷𞥆𞤵 𞤨𞤵𞥅𞤴𞤲𞤣𞤢𞤲 𞤮 𞤯𞤢𞤩𞥆𞤢 𞤺𞤮𞤤𞥆𞤫          
𞤣𞤫𞤦𞥆𞤮 𞤮𞤲 𞤳𞤮 𞤊𞤢𞥄𞤼𞤵𞤥𞤢𞤼𞤢 𞤁𞤢𞤲𞤧𞤮 𞤔𞤢𞤴𞤼𞤫 𞤭𞤲𞥆𞤫𞤼𞤫𞥅⹁ 𞤳𞤮 𞤥𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭. 𞤖𞤮𞤥𞤮 𞤥𞤢𞤪𞤭 𞤩𞤭𞤯𞤩𞤫 𞤲𞤶𞤫𞥅𞤼𞤢𞤼𞤮.  𞤑𞤮 𞤳𞤢 𞤸𞤮𞥅𞤪𞤫 𞤃𞤵𞥅𞤧𞤢𞥄 𞤬𞤫𞤼𞤤𞤭 𞤥𞤮 𞤩𞤢𞥄𞤱𞤮  𞤩𞤫 𞤴𞤫𞤣𞥆𞤮𞤲𞥋𞤣𞤭𞤪𞤣𞤫 𞤬𞤭𞥅 𞤧𞤢𞤤𞤢𞥄𞤪𞤫 𞤃𞤵𞥅𞤧𞤢 𞤯𞤢𞤩𞥆𞤵𞤺𞤮𞤤 𞤺𞤮𞤤𞥆𞤫. 𞤍𞤵𞤥 𞤳𞤮 𞤸𞤢𞤲𞤳𞤭 𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥒𞥖 𞤧𞤭𞥅𞤤𞤮 𞤱𞤢𞤯𞤭 𞤳𞤢 𞤩𞤢𞥄𞤱𞤮 𞤺𞤫𞥅𞤰𞤫.
𞤂𞤫𞤦𞥆𞤭 𞤶𞤫𞥅𞤺𞤮𞥅 𞤩𞤢𞥄𞤱𞤮 𞤲𞤺𞤮𞥅 𞤱𞤢𞤪𞤲𞤺𞤮⹁ 𞤸𞤢𞤪𞤭 𞤃𞤵𞥅𞤧𞤢 𞤳𞤢𞤥𞤦𞤢𞤲𞤭𞥅𞤲𞤮 𞤴𞤵𞤥𞥆𞤢 𞤥𞤵𞤲⹁ 𞤮 𞤢𞥄𞤣𞤭𞥅 𞤮 𞤱𞤢𞤪𞤢𞤴 𞤥𞤮. 𞤑𞤮𞤲𞤮 𞤴𞤵𞤥𞥆𞤢 𞤥𞤢𞤳𞥆𞤮 𞤱𞤵𞤤𞥆𞤭𞤼𞤮𞤴𞤭𞥅 𞤳𞤢 𞤧𞤢𞤪𞤭𞤴𞤢 𞤪𞤮𞤱𞤢𞤲𞤭 𞤫 𞤔𞤵𞤳𞤮 𞥒𞥐𞥒𞥐. 𞤐𞤣𞤫𞤲 𞤼𞤵𞤥𞤢𞥄𞤪𞤫⹁ 𞤻𞤢𞥄𞤱𞤮𞥅𞤱𞤮 𞤮𞤲 𞤼𞤮𞤽𞤢𞤲𞤭 𞤃𞤵𞥅𞤧𞤢𞥄 𞤩𞤢𞤣𞤢𞤺𞤮𞤤 𞤴𞤵𞤥𞥆𞤢 𞤥𞤵𞤲. 𞤑𞤮𞤲𞤮 𞤲𞤣𞤫 𞤴𞤵𞤥𞥆𞤢 𞤥𞤢𞤳𞥆𞤮 𞤧𞤢𞤤𞤭𞤲𞤮𞥅 𞤧𞤫𞥅𞤣𞤭𞤼𞤮𞤴𞤢𞥄𞤣𞤫 𞤻𞤢𞤤𞤲𞤣𞤫 𞤻𞤢𞥄𞤱𞤮𞤪𞤫 𞤲𞤣𞤫𞤲 𞤸𞤢𞤲𞤳𞤭⹁ 𞤨𞤢𞤱𞤫 𞤃𞤵𞥅𞤧𞤢𞥄 𞤯𞤫𞤲 𞤱𞤮𞤨𞥆𞤢𞥄.
𞤑𞤮 𞤸𞤢𞤲𞤳𞤭 𞤳𞤭𞥅𞤳𞤭𞥅𞤯𞤫 𞤳𞤢𞤣𞤭 𞤮 𞤱𞤢𞤪𞤭 𞤴𞤵𞤥𞥆𞤢 𞤥𞤢𞤳𞥆𞤮. 𞤘𞤮𞥅𞤼𞤮 𞤫 𞤦𞤢𞤲𞤣𞤭𞤪𞤢𞥄𞤩𞤫 𞤊𞤢𞥄𞤼𞤵𞤥𞤢𞤼𞤢 𞤩𞤫𞤲 𞤱𞤭𞤭⹁ 𞤩𞤫 𞤢𞤲𞤣𞤢𞥄 𞤲𞤮 𞤃𞤵𞥅𞤧𞤢𞥄 𞤲𞤢𞥄𞤼𞤭𞤪𞤭 𞤳𞤢 𞤧𞤵𞥅𞤣𞤵 𞤧𞤢𞤦𞤵 𞤮 𞤸𞤢𞤪𞤭 𞤮 𞤼𞤮𞤽𞤢𞤲𞤮𞥅𞤥𞤢 𞤢𞤪𞤵𞤺𞤮𞤤 𞤳𞤢 𞤧𞤵𞥅𞤣𞤵. 𞤐𞤮 𞤺𞤢𞤧𞤢 𞤲𞤮𞤲⹁ 𞤮 𞤳𞤮𞤲𞤳𞤵 𞤳𞤢 𞤦𞤢𞥄𞤬𞤢𞤤⹁ 𞤴𞤵𞤥𞥆𞤢 𞤥𞤢𞤳𞥆𞤮 𞤵𞤣𞥆𞤭𞤼𞤢𞤲𞤭 𞤥𞤮.
𞤊𞤢𞥄𞤼𞤵𞤥𞤢𞤼𞤢 𞤸𞤢𞤪𞤭 𞤩𞤵𞤪𞤲𞤭𞥅 𞤣𞤵𞥅𞤩𞤭 𞤲𞤮𞥅𞤺𞤢𞤴 𞤀𞤥𞤫𞤪𞤭𞤳𞤢. 𞤑𞤮 𞤘𞤢𞤥𞤦𞤭𞤴𞤢 𞤱𞤮𞤲𞤭 𞤭𞤱𞤣𞤭 𞤥𞤢𞤳𞥆𞤮.
𞤀𞤣𞤮 𞤸𞤮 𞤬𞤫𞤤𞥆𞤫𞥅𞤣𞤫⹁ 𞤊𞤢𞥄𞤼𞤵𞤥𞤢𞤼𞤢 𞤯𞤭𞤦𞥆𞤵𞤲𞤮 𞤸𞤵𞤪𞤵𞥅𞤪𞤫 (𞤦𞤵𞤼𞤮𞤲𞤪𞤫) 𞤲𞤮𞤣𞥆𞤭𞤪𞤲𞤣𞤫 𞤬𞤢𞥄𞤦𞤮⹁ 𞤳𞤮𞤲𞤮 𞤯𞤮𞥅 𞤴𞤮 𞤴𞤭𞤥𞤩𞤫 𞤷𞤮𞤳𞥆𞤮 𞤲𞤺𞤮𞤲 𞤸𞤫𞤱𞤼𞤵⹁ 𞤸𞤢𞤪𞤭 𞤃𞤵𞥅𞤧𞥆𞤢𞥄 𞤣𞤮𞤺𞤭𞥅. 𞤇𞤫 𞤸𞤫𞤱𞤼𞤭𞤼𞤭𞥅 𞤥𞤮 𞤧𞤢𞤦𞤵𞤲𞤢 𞤸𞤢𞤪𞤭 𞤮 𞤱𞤮𞤯𞥆𞤢𞥄𞤳𞤭. 𞤌 𞤬𞤢𞥄𞤤𞤢𞥄𞤩𞤫 𞤬𞤫𞤼𞤤𞤵𞤣𞤫⹁ 𞤳𞤮𞤲𞤮 𞤩𞤫 𞤤𞤭𞤩𞤭 𞤥𞤮 𞤢𞤣𞤮 𞤮 𞤴𞤢𞤤𞤼𞤭𞤲𞤣𞤫 𞤨𞤭𞤲𞤳𞤢𞤸𞤵𞤲 𞤥𞤢𞤳𞥆𞤮 𞤳𞤵𞤲. 𞤇𞤫 𞤰𞤫𞤼𞥆𞤭 𞤥𞤮 𞤩𞤫 𞤲𞤢𞤩𞤭 𞤳𞤢 𞤴𞤭𞥅𞤤𞤭𞤪𞤣𞤫 𞤥𞤢𞤩𞥆𞤫 𞤩𞤫 𞤵𞤣𞥆𞤭. 
𞤑𞤮𞤲𞤮 𞤮 𞤬𞤮𞤯𞥆𞤭 𞤬𞤫𞥅𞤼𞤭𞤲𞤳𞤭𞤲𞤢𞥄𞤣𞤫⹁ 𞤸𞤢𞤴 𞤷𞤮𞤲𞤷𞤭 𞤥𞤢𞤳𞥆𞤮 𞤯𞤭𞤲⹁ 𞤮 𞤭𞤼𞥆𞤭.  𞤐𞤣𞤫𞤲⹁ 𞤩𞤫 𞤰𞤫𞤼𞥆𞤭𞤥𞤮 𞤩𞤫 𞤲𞤢𞤩𞤭 𞤥𞤮 𞤳𞤢 𞤤𞤢𞤦𞤵𞤼𞤢𞥄𞤲𞤭𞥅𞤪𞤵 𞤲𞤣𞤢𞥄𞤪𞤵𞤺𞤮𞤤 𞤧𞤭 𞤮 𞤸𞤢𞥄𞤲𞤺𞤢𞥄𞤳𞤢. 𞤑𞤮𞤲𞤮 𞤳𞤢𞥄𞤱𞤭𞤪𞤢𞥄𞤱𞤮 𞤥𞤢𞤳𞥆𞤮 𞤮𞤲 𞤱𞤭𞤭 𞤱𞤮𞤲𞤣𞤫𞤥𞤢 𞤮 𞤧𞤭𞤳𞥆𞤢𞥄 𞤃𞤵𞥅𞤧𞤢𞥄 𞤲𞤮 𞤲𞤢𞤱𞤲𞤭⹁ 𞤸𞤢𞤪𞤢𞤴 𞤳𞤮 𞤻𞤮𞥅𞤺𞤫 𞤮 𞤻𞤢𞥄𞤥𞤭𞥅 𞤥𞤢𞥄 𞤮 𞤵𞤪𞤭𞥅.
𞤙𞤢𞤤𞤲𞤣𞤫 𞥒𞥘 𞤔𞤵𞤳𞤮 𞥑𞥙𞥖𞥓⹁ 𞤃𞤢𞤪𞤼𞤫𞤲 𞤂𞤵𞤼𞤫𞥅𞤪 𞤑𞤭𞤲𞤺 𞤱𞤢𞤯𞤵𞤲𞤮𞥅 𞤴𞤫𞤱𞤼𞤫𞤪𞤫 𞤲𞤣𞤫 𞤴𞤫𞤱𞤢𞤼𞤢𞥄 𞤨𞤮𞥅𞤥𞤢𞥄 𞤤𞤮𞤤𞥆𞤭𞤲𞤣𞤫 𞤥𞤮  𞤳𞤢 𞤤𞤫𞤴𞤣𞤭 𞤱𞤢𞤯𞤭 𞤥𞤮 𞤸𞤢𞥄𞤤𞤫𞤼𞤫𞥅𞤯𞤮 𞤬𞤭𞥅 𞤥𞤵𞤲 𞤨𞤮𞥅𞤥𞤢. 
𞤐𞤣𞤫𞥅 𞤴𞤫𞤱𞤼𞤫𞤪𞤫 𞤱𞤢𞤯𞤭 𞤫 𞤦𞤢𞤯𞤼𞤢𞤲𞤫 𞤧𞤫𞤨𞥆𞤮 𞤬𞤭𞥅 𞤩𞤢𞤲𞤺𞤭𞤲𞤺𞤮𞤤 𞤼𞤢𞤥𞤨𞤫𞤪𞤫 𞤲𞤣𞤫 𞤩𞤫𞤤𞤫𞥅𞤩𞤫 𞤩𞤫𞤲 𞤱𞤮𞤲𞤢𞤲𞤮𞥅 𞤬𞤢𞤱𞤫𞥅𞤣𞤫: 𞤱𞤭𞤳𞥆𞤫𞥅𞤲𞤣𞤫⹁ 𞤦𞤵𞤺𞤭𞤼𞤫𞥅𞤣𞤫⹁ 𞤨𞤭𞤴𞤫𞥅𞤣𞤫⹁ 𞤧𞤮𞤳𞤫𞥅𞤣𞤫⹁ 𞤢𞤴𞤦𞤭𞤲𞤫𞥅𞤣𞤫⹁ 𞤭𞤻𞥆𞤭𞤲𞤫𞥅𞤣𞤫⹁ 𞤫𞤳𞤲𞤯. 𞤑𞤮 𞤳𞤢 𞤤𞤢𞥄𞤥𞤮𞤪𞤣𞤫 𞤏𞤢𞥃𞤭𞤲𞤺𞤼𞤮𞤲 𞤮 𞤱𞤢𞤯𞤭 𞤲𞤣𞤫𞥅 𞤴𞤫𞤱𞤼𞤫𞤪𞤫 𞤴𞤫𞥅𞤧𞤮 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤮 𞤴𞤭𞤥𞤩𞤫. 
 𞤃𞤭𞤯𞤮 𞤱𞤫𞤤𞤼𞤮𞤪𞤭 𞤼𞤢𞤱𞤣𞤫𞥅𞤣𞤫 𞤫 𞤥𞤮𞤲 𞤸𞤢𞤲𞤣𞤫⹁ 𞤫 𞤲𞤺𞤢𞤤 𞤥𞤮𞥅𞤩𞤼𞤮𞤲𞤣𞤭𞤪𞤢𞤤 𞤬𞤭𞥅 𞤲𞤣𞤭𞤥𞤢𞥄𞤺𞤵⹁ 𞤲𞤺𞤢𞤤 𞤥𞤢𞤱𞤲𞤵𞤺𞤮𞤤 𞤥𞤵𞤲 𞤤𞤵𞤼𞥆𞤫𞤼𞤫𞥅 𞤬𞤭𞤤𞥆𞤫𞥅𞤣𞤫  𞤫 𞤨𞤫𞤰𞥆𞤮𞤤 𞤲𞤣𞤭𞥅 𞤤𞤫𞤴𞤣𞤭 𞤥𞤫𞤲.
𞤁𞤵𞥅𞤩𞤭 𞤼𞤫𞥅𞤥𞤫𞤣𞤫𞤪𞤫 𞤩𞤢𞥄𞤱𞤮 𞤸𞤢𞤲𞤣𞤫⹁ 𞤢𞤥𞤫𞤪𞤭𞤳𞤢𞤲𞤢𞥄𞤶𞤮 𞤼𞤫𞤣𞥆𞤵𞤯𞤮⹁ 𞤥𞤮 𞤤𞤫𞤴 𞤯𞤮𞤱𞤣𞤭 𞤥𞤵𞤲 𞤫𞤯𞤫𞤲 𞤣𞤢𞤪𞤭𞥅 𞤸𞤢𞤲𞤣𞤫⹁ 𞤥𞤢𞥄𞤲𞤣𞤭𞤲𞥆𞤮 “𞤩𞤢𞤲𞤺𞤭𞤲𞤮𞤤[1] 𞤬𞤭𞥅 𞤲𞤣𞤭𞤥𞤢𞥄𞤺𞤵”. 𞤐𞤣𞤫𞥅 𞤸𞤮𞤣𞥆𞤭𞤪𞤮𞥅𞤪𞤫 𞤥𞤢𞤱𞤲𞤣𞤫 𞤲𞤣𞤫 𞤮 𞤥𞤢𞥄𞤲𞤣𞤭𞤲𞤭⹁ 𞤤𞤢𞥄𞤼𞤭𞥅 𞤨𞤭𞤼𞤭𞤤𞥆𞤮𞤤 𞤼𞤢𞤥𞤰𞤭𞤲𞤢𞥄𞤪𞤫 𞤱𞤮𞤲𞤢𞤲𞤣𞤫 𞤣𞤵𞤶𞤵𞤲𞤫 𞤩𞤢𞤤𞤫𞥅𞤩𞤫 𞤥𞤢𞤷𞥆𞤭𞤲𞤢𞤲𞤮𞥅𞤩𞤫⹁ 𞤱𞤮𞤲𞤢𞤲𞤮𞥅𞤩𞤫 𞤳𞤢𞤣𞤭 𞤧𞤵𞤥𞤲𞤭𞤪𞤫𞥅𞤣𞤫 𞤴𞤭𞥅𞤼𞤫 𞤼𞤮𞥅𞤻𞤫.  𞤐𞤣𞤫𞥅 𞤸𞤮𞤣𞥆𞤭𞤪𞤮𞥅𞤪𞤫 𞤬𞤫𞥅𞤻𞤭𞤪𞤭 𞤱𞤢 𞤱𞤫𞥅𞤲𞤣𞤮𞥅𞤺𞤮 𞤩𞤢𞥄𞤱𞤮 𞤶𞤫𞤥𞥆𞤢𞥄𞤪𞤫 𞤳𞤵𞤪𞤳𞤢𞥄𞤺𞤵 𞤶𞤵𞥅𞤼𞤵𞤲𞤣𞤫.
 𞤑𞤮𞤲𞤮 𞤣𞤵𞥅𞤩𞤭 𞥐𞥐𞥑 𞤩𞤢𞥄𞤱𞤼𞤭 𞤯𞤵𞤥⹁ 𞤸𞤢𞥄 𞤶𞤮𞥅𞤲𞤭 𞤩𞤢𞤤𞤫𞥅𞤶𞤮 𞤸𞤫𞤩𞤼𞤢𞥄𞤳𞤭. 𞤁𞤵𞥅𞤩𞤭 𞥐𞥐𞥑 𞤷𞤢𞤺𞥆𞤢𞤤 𞤯𞤵𞤥⹁ 𞤸𞤢𞥄 𞤶𞤮𞥅𞤲𞤭 𞤲𞤺𞤵𞥅𞤪𞤣𞤢𞤥 𞤩𞤢𞤤𞤫𞥅𞤶𞤮 𞤲𞤮 𞤶𞤵𞤳𞥆𞤭𞤲𞤭𞤪𞤫𞥅𞤣𞤫 𞤷𞤢𞤤𞥆𞤭 𞤦𞤵𞤺𞤭𞤼𞤫𞥅𞤣𞤫 𞤫 𞤶𞤮𞤤𞤮𞤳𞤮𞥅𞤶𞤫 𞤱𞤭𞤳𞥆𞤫𞥅𞤣𞤫⹁ 𞤁𞤵𞥅𞤩𞤭 𞤼𞤫𞥅𞤥𞤫𞤣𞤫𞤪𞤫 𞤩𞤢𞥄𞤱𞤮 𞤯𞤵𞤲⹁ 𞤩𞤢𞤤𞤫𞥅𞤶𞤮 𞤲𞤮 𞤱𞤵𞥅𞤪𞤭 𞤫 𞤣𞤵𞥅𞤲𞤣𞤫𞥅𞤪𞤫 𞤦𞤢𞥄𞤧𞤢𞤤 𞤱𞤫𞤣𞥆𞤭𞥅𞤲𞤣𞤫 𞤫 𞤼𞤵𞤥𞤦𞤮 𞤥𞤢𞥄𞤴𞤮 𞤲𞤺𞤢𞤤𞤵 𞤴𞤢𞥄𞤶𞤵𞤲’𞤺𞤮⁏ 𞤁𞤵𞥅𞤩𞤭 𞥐𞥐𞥑 𞤬𞤫𞤰𞥆𞤭𞥅⹁ 𞤸𞤢𞤲 𞤶𞤮𞥅𞤲𞤭 𞤩𞤢𞤤𞤫𞥅𞤶𞤮 𞤮𞤲 𞤲𞤮 𞤤𞤫𞤼𞥆𞤮𞥅 𞤫 𞤲𞤣𞤫𞤪 𞤷𞤮𞤳𞥆𞤫 𞤱𞤮𞤲𞤣𞤭𞥅𞤺𞤵 𞤢𞤥𞤫𞤪𞤭𞤳𞤢⹁ 𞤮𞤥𞤮 𞤱𞤮𞤲𞤼𞤭 𞤳𞤮𞤯𞤮 𞤫 𞤲𞤣𞤫𞤪 𞤤𞤫𞤴𞤣𞤭 𞤥𞤢𞤳𞥆𞤮.
 𞤀𞤱𞤢⹁ 𞤫𞤲 𞤢𞤪𞤭𞥅 𞤯𞤮𞤮 𞤸𞤢𞤲𞤣𞤫 𞤬𞤭𞥅 𞤴𞤫𞥅𞤩𞤵𞤼𞤵𞤺𞤮𞤤 𞤬𞤫𞤱𞤲𞤣𞤢𞥄𞤪𞤫 𞤸𞤫𞤪𞤧𞤭𞤲𞤭𞥅𞤲𞤣𞤫. 𞤉 𞤥𞤢𞥄𞤲𞤢𞥄⹁ 𞤫𞤲 𞤢𞤪𞤭𞥅 𞤳𞤢 𞤤𞤢𞥄𞤥𞤮𞤪𞤣𞤫 𞤺𞤫𞤲𞤣𞤭 𞤥𞤫𞤲 𞤯𞤮𞤮⹁ 𞤰𞤢𞤥𞤼𞤵𞤺𞤮𞤤 𞤳𞤢𞥄𞤤𞤭𞤧𞤭𞥅𞤶𞤭 𞤥𞤫𞤲 𞤤𞤢𞥄𞤩𞤵𞤯𞤭. 𞤐𞤣𞤫 𞤧𞤭𞤲𞤷𞤵𞤩𞤫 𞤺𞤫𞤲𞤣𞤭 𞤥𞤫𞤲 𞤲𞤣𞤭𞤲 𞤱𞤭𞤲𞤣𞤵𞤲𞤮𞥅 𞤳𞤮𞤲𞤺𞤵𞤯𞤭 𞤣𞤮𞤧𞤼𞤫𞤪𞤫 𞤥𞤫𞤲 𞤤𞤢𞤦𞤢𞥄𞤯𞤭⹁ 𞤳𞤢𞤻𞤵𞤲 𞤫 𞤫𞤱𞤲𞤢𞥄𞤲𞤣𞤵 𞤬𞤭𞥅 𞤶𞤫𞤴𞤼𞤢𞥄𞤪𞤫⹁ 𞤯𞤵𞤥 𞤤𞤢𞥄𞤼𞤭𞥅 𞤧𞤫𞥅𞤳𞤮𞤤 𞤬𞤮𞤣𞤮𞥅𞤪𞤫 𞤲𞤶𞤮𞤩𞤣𞤭 𞤲𞤣𞤭 𞤢𞤥𞤫𞤪𞤭𞤳𞤢𞤲𞤢𞥄𞤶𞤮 𞤳𞤢𞤤𞤢 𞤸𞤢𞥄𞤲𞤭 𞤪𞤮𞤲𞤵𞤣𞤫. 𞤐𞤺𞤮𞤤 𞤧𞤫𞥅𞤳𞤮𞤤⹁ 𞤳𞤮 𞤬𞤮𞤣𞤮𞥅𞤪𞤫 𞤱𞤮𞤲𞤣𞤫𞤥𞤢 𞤴𞤭𞤥𞤩𞤫 𞤩𞤫𞤲 𞤬𞤮𞤱⹁𞤸𞤭𞥅𞤸𞤭⹁ 𞤱𞤮𞤲𞤭 𞤩𞤢𞤤𞤫𞥅𞤩𞤫 𞤥𞤢𞤤𞥆𞤢 𞤪𞤢𞤲𞤫𞥅𞤩𞤫⹁ 𞤲𞤮 𞤼𞤢𞤦𞤭𞤲𞤼𞤭𞤲𞤢𞤲𞤢𞥄 𞤼𞤭𞥅𞤤𞥆𞤭 𞤢𞤧𞤬𞤭𞤪𞤼𞤮𞤼𞤮𞥅𞤯𞤭 𞤲𞤺𞤵𞥅𞤪𞤣𞤢𞤥⹁ 𞤫 𞤲𞤣𞤭𞤥𞤵⹁  𞤫 𞤯𞤢𞤩𞥆𞤫𞤪𞤫 𞤦𞤫𞤤𞤫𞥅𞤯𞤫 𞤥𞤵𞤲.
 𞤇𞤢𞤲𞤺𞤢𞤲𞤭𞥅 𞤫𞤲 𞤸𞤢𞤲𞤣𞤫⹁ 𞤱𞤮𞤲𞤣𞤫𞤥𞤢 𞤀𞤥𞤫𞤪𞤭𞤳𞤢 𞤼𞤮𞤼𞥆𞤢𞥄𞤤𞤭 𞤬𞤮𞤣𞤮𞥅𞤪𞤫 𞤥𞤵𞤲 𞤲𞤣𞤫𞤲 𞤦𞤢𞤽𞥆𞤫 𞤺𞤫𞤲𞤣𞤭𞤴𞤢𞤲𞤳𞤮𞥅𞤩𞤫 𞤢𞤧-𞤪𞤢𞤲𞤫𞥅𞤩𞤫 𞤩𞤫𞤲. 𞤍𞤮𞥅 𞤴𞤮 𞤲𞤣𞤭 𞤸𞤵𞥅𞤩𞤲𞤵 𞤲𞤣𞤫𞥅 𞤬𞤮𞤣𞤮𞥅𞤪𞤫 𞤸𞤮𞤪𞤥𞤭𞥅𞤲𞤣𞤫⹁ 𞤀𞤥𞤫𞤪𞤭𞤳𞤢 𞤴𞤫𞤯𞤭 𞤩𞤢𞤤𞤫𞥅𞤩𞤫 𞤩𞤫𞤲 𞤧𞤫𞥅𞤳𞤮𞤤 𞤩𞤮𞤤𞤮𞤤⹁ 𞤧𞤫𞥅𞤳𞤮𞤤 𞤱𞤵𞤪𞤼𞤢𞥄𞤲𞤺𞤮𞤤 𞤲𞤮 𞤱𞤭𞤲𞤣𞤭𞥅 𞤫 𞤥𞤵𞤲 “𞤳𞤢𞥄𞤤𞤭𞤧𞤭 𞤤𞤫𞤤𞥆𞤭𞥅”
 𞤑𞤮𞤲𞤮 𞤫𞤲 𞤧𞤢𞤤𞤭⹁ 𞤫𞤲 𞤺𞤮𞤥𞤯𞤭𞤲𞤼𞤢𞥄 𞤱𞤮𞤲𞤣𞤫𞤥𞤢 𞤥𞤢𞤲𞤳𞤭𞤪𞤺𞤢𞤤 𞤲𞤵𞤲𞤯𞤢𞤤 𞤲𞤺𞤢𞤤 𞤴𞤫𞤱𞤭𞥅[2]. 𞤉𞤲 𞤧𞤢𞤤𞤭⹁ 𞤫𞤲 𞤺𞤮𞤥𞤯𞤭𞤲𞤼𞤢𞥄 𞤱𞤮𞤲𞤣𞤫𞤥𞤢 𞤶𞤢𞤱𞤣𞤭 𞤤𞤫𞤤𞥆𞤭𞥅 𞤫 𞤥𞤢𞤪𞤺𞤢 𞤣𞤢𞥄𞤥𞤢 𞤲𞤺𞤮𞥅 𞤪𞤫𞤲𞤣𞤮. 𞤀𞤱𞤢 𞤫𞤲 𞤢𞤪𞤭𞥅 𞤬𞤭𞥅 𞤱𞤢𞤯𞤼𞤵𞤺𞤮𞤤 𞤲𞤺𞤮𞤤 𞤧𞤫𞥅𞤳𞤮𞤤 𞤳𞤢𞥄𞤤𞤭𞤧𞤭 𞤤𞤢𞥄𞤩𞤵𞤯𞤭.𞤖𞤢𞤪𞤢 𞤳𞤢𞤣𞤭⹁ 𞤧𞤢𞥄𞤭 𞤳𞤢𞤤𞤢 𞤲𞤣𞤫 𞤤𞤢𞤲𞤣𞤭𞤯𞤫𞤲⹁ 𞤧𞤫𞥅𞤳𞤮𞤤 𞤲𞤺𞤮𞤤 𞤸𞤫𞤲𞤣𞤭𞤲𞤢𞤴 𞤫𞤲 𞤲𞤺𞤢𞤤𞤵𞥅𞤶𞤭 𞤲𞤣𞤭𞤥𞤢𞥄𞤺𞤵 𞤫 𞤳𞤭𞤧𞤭𞤴𞤫𞥅 𞤲𞤵𞤲𞤯𞤢𞤤.
 𞤉𞤲 𞤢𞤪𞤭𞥅 𞤳𞤢𞤣𞤭 𞤫 𞤲𞤣𞤫𞥅 𞤲𞤮𞤳𞥆𞤵𞥅𞤪𞤫 𞤸𞤮𞤱𞤲𞤭𞥅𞤲𞤣𞤫⹁ 𞤢𞤲𞤣𞤭𞤲𞤼𞤭𞤲𞤺𞤮𞤤 𞤀𞤥𞤫𞤪𞤭𞤳𞤢 𞤸𞤭𞤥𞥆𞤵𞤯𞤭 𞤬𞤫𞤱𞤲𞤣𞤭𞥅𞤯𞤭. 𞤔𞤮𞥅𞤲𞤭 𞤱𞤮𞤲𞤢𞥄 𞤬𞤫𞤱𞤲𞤣𞤮 𞤸𞤢𞥄𞤶𞤭𞤼𞤮𞤪𞤺𞤮𞤤 𞤬𞤮𞤱𞤼𞤢𞥄𞤪𞤫 𞤥𞤢𞥄 𞤰𞤫𞤼𞥆𞤵𞤺𞤮𞤤 𞤤𞤫𞤳𞥆𞤭 𞤯𞤢𞥄𞤼𞤭𞤲𞤭𞤪𞤳𞤭.
𞤔𞤮𞥅𞤲𞤭 𞤳𞤮 𞤬𞤫𞤱𞤲𞤣𞤮 𞤺𞤮𞥅𞤲𞤺𞤭𞤲𞤺𞤮𞤤 𞤬𞤮𞥅𞤣𞤮𞥅𞤶𞤫 𞤣𞤫𞤥𞤮𞤳𞤢𞤪𞤢𞥄𞤳𞤵 𞤯𞤫𞤲⁏ 𞤶𞤮𞥅𞤲𞤭 𞤳𞤮 𞤬𞤫𞤱𞤲𞤣𞤮 𞤭𞤱𞤵𞤺𞤮𞤤 𞤫 𞤲𞤣𞤫𞥅 𞤢𞤴𞤲𞤣𞤫 𞤱𞤭𞤳𞥆𞤮𞤲𞥋𞤣𞤭𞤪𞤢𞤤 𞤲𞤭𞤩𞥆𞤵𞤼𞤵𞤲𞥋𞤣𞤫 𞤫 𞤩𞤮𞤤𞤯𞤵𞤲𞥋𞤣𞤫 𞤴𞤢𞤤𞤼𞤢 𞤫 𞤲𞤺𞤮𞤤 𞤤𞤢𞥄𞤱𞤮𞤤 𞤲𞤵𞤲𞤯𞤢𞤤 𞤸𞤢𞤳𞥆𞤵𞤲𞥋𞤣𞤫 𞤤𞤫𞤰𞥆𞤭[3] 𞤔𞤢𞤤𞤦𞤵𞤲’𞤺𞤮𞤤⹁ 𞤶𞤮𞥅𞤲𞤭 𞤳𞤮 𞤬𞤫𞤱𞤲𞤣𞤮 𞤼𞤮𞥅𞤱𞤲𞤵𞤺𞤮𞤤 𞤪𞤫𞤲𞤣𞤮 𞤥𞤫𞤲 𞤲𞤺𞤮𞤲 𞤭𞤼𞥆𞤢 𞤲𞤺𞤮 𞤫 𞤲𞤣𞤭𞥅 𞤲𞤵𞤬𞤪𞤭 𞤼𞤮𞥅𞤻𞤭𞤪𞤺𞤮𞤤 𞤤𞤫𞤰𞥆𞤭  𞤲𞤢𞤩𞤢 𞤲𞤺𞤮 𞤸𞤮𞥅𞤪𞤫 𞤬𞤫𞤼𞤫𞤪𞤫 𞤥𞤵𞤧𞤭𞤣𞤯𞤢𞥄𞤳𞤵⁏ 𞤶𞤮𞥅𞤲𞤭 𞤳𞤮 𞤬𞤫𞤱𞤲𞤣𞤮 𞤼𞤢𞤦𞤭𞤲𞤼𞤭𞤲𞤺𞤮𞤤 𞤲𞤵𞤲𞤯𞤢𞤤 𞤱𞤮𞤲𞤢𞤲𞤣𞤫 𞤴𞤭𞤥𞤩𞤫 𞤀𞤤𞤤𞤢 𞤩𞤫𞤲 𞤬𞤮𞤨.
 𞤧𞤭 𞤸𞤭𞤥𞥆𞤵𞤺𞤮𞤤 𞤳𞤮𞥅 𞤳𞤮 𞤬𞤫𞤱𞤲𞤣𞤭𞥅 𞤣𞤫𞤪𞤬𞤢𞥄𞤥𞤢⹁ 𞤯𞤵𞤥 𞤳𞤮 𞤸𞤢𞤤𞤳𞤢𞥄𞤪𞤫 𞤱𞤮𞤲𞤢𞤲𞤣𞤫 𞤪𞤫𞤲𞤣𞤮 𞤲𞤺𞤮𞤲.
 𞤑𞤭𞥅 𞤲𞤺𞤵𞤤𞤭 𞤷𞤫𞥅𞤯𞤵 𞤭𞤥𞥆𞤮𞤪𞤳𞤭 𞤫 𞤥𞤫𞤼𞥆𞤫𞥅𞤲𞤣𞤫 𞤇𞤢𞤤𞤫𞥅𞤶𞤮 𞤬𞤫𞤰𞥆𞤢𞤼𞤢𞥄 𞤦𞤭𞤲𞥆𞤢𞤥𞤢𞥄 𞤲𞤣𞤭𞤥𞤵 𞤫 𞤬𞤮𞤼𞤲𞤫𞥅𞤣𞤫 𞤣𞤢𞤦𞥆𞤭𞤲𞤢𞥄𞤤𞤭. 𞥑𞥙𞥖𞥓 𞤱𞤮𞤲𞤢𞥄 𞤸𞤢𞥄𞤯𞤼𞤭𞤪𞤣𞤫⹁ 𞤳𞤮𞤲𞤮 𞤳𞤮 𞤬𞤵𞤯𞥆𞤮𞤪𞤣𞤫. 𞤇𞤫𞥅 𞤥𞤭𞥅𞤶𞤭𞥅𞤩𞤫 𞤱𞤮𞤲𞤣𞤫𞤥𞤢 𞤇𞤢𞤤𞤫𞥅𞤶𞤮 𞤮𞤲 𞤸𞤢𞤼𞤮𞤲𞤶𞤭𞤲 𞤫 𞤴𞤢𞤤𞤼𞤭𞤲𞤺𞤮𞤤 𞤳𞤮 𞤱𞤮𞤲𞤭 𞤫 𞤩𞤫𞤪𞤲𞤣𞤫 𞤥𞤵𞤲⹁ 𞤶𞤮𞥅𞤲𞤭 𞤮 𞤣𞤫𞤰𞥆𞤢𞤴⹁ 𞤲𞤮 𞤧𞤢𞥄𞤼𞤭𞤲𞤭 𞤯𞤫𞤲𞤰𞤭𞤲𞤫𞥅𞤣𞤫 𞤧𞤭 𞤈𞤫𞤲𞤣𞤮 𞤲𞤺𞤮𞤲 𞤴𞤭𞤤𞤼𞤭𞤼𞤭𞤳𞤫 𞤫 𞤥𞤵𞤪𞤢𞥄𞤯𞤭  𞤱𞤮𞥅𞤱𞤵𞤯𞤭 𞤯𞤭𞤲. 𞤊𞤮𞤱𞤼𞤢𞥄𞤪𞤫 𞤱𞤢𞤯𞤢𞤼𞤢𞥄⹁ 𞤱𞤮𞤲𞤢𞥄 𞤤𞤫 𞤳𞤢𞤣𞤭 𞤩𞤵𞥅𞤩𞤼𞤵 𞤫 𞤲𞤣𞤫𞤪 𞤀𞤥𞤫𞤪𞤭𞤳𞤢𞥄 𞤸𞤢𞥄 𞤩𞤢𞤤𞤫𞥅𞤶𞤮 𞤮𞤲 𞤶𞤮𞤺𞤲𞤭𞤼𞤫𞥅 𞤸𞤢𞤳𞥆𞤫𞥅𞤶𞤭 𞤺𞤫𞤲𞤣𞤭𞤴𞤢𞤲𞤳𞤮 𞤥𞤢𞤳𞥆𞤮 𞤯𞤭𞤲. 𞤍𞤭𞥅 𞤳𞤫𞤲𞤭 𞤥𞤵𞤪𞤼𞤢𞤤 𞤶𞤮𞤳𞥆𞤢𞤴 𞤲𞤮 𞤴𞤫𞤰𞤵𞤣𞤫 𞤨𞤮𞤲𞤣𞤮𞥅𞤯𞤫 𞤪𞤫𞤲𞤣𞤮 𞤥𞤫𞤲 𞤲𞤺𞤮𞤲 𞤸𞤢𞥄 𞤻𞤢𞤤𞤲𞤣𞤫 𞤲𞤣𞤢𞤴𞤺𞤵 𞤲𞤵𞤲𞤯𞤢𞤤 𞤧𞤵𞤨𞥆𞤭𞤼𞤭𞥅.
 𞤑𞤮𞤲𞤮 𞤲𞤮 𞤱𞤮𞥅𞤣𞤭 𞤳𞤮 𞤱𞤢𞤯𞥆𞤭𞥅 𞤤𞤢𞤲 𞤸𞤢𞥄𞤤𞤢𞤲𞤺𞤮𞤤 𞤴𞤭𞤥𞤩𞤫 𞤢𞤲 𞤩𞤫𞤲⹁ 𞤣𞤢𞤪𞤭𞥅𞤩𞤫 𞤫 𞤲𞤺𞤮𞤤 𞤩𞤮𞤪𞤲𞤺𞤮𞤤 𞤸𞤭𞤯𞥆𞤵𞤲𞥋𞤺𞤮𞤤 𞤲𞤢𞥄𞤣𞤢𞤴𞤲𞤺𞤮𞤤 𞤫 𞤸𞤵𞤩𞤫𞥅𞤪𞤫 𞤲𞤵𞤲𞤯𞤢𞤤. 𞤐𞤣𞤫 𞤫𞤯𞤫𞤲 𞤺𞤫𞤪𞤢 𞤬𞤭𞥅 𞤲𞤮 𞤸𞤫𞤩𞤼𞤭𞤪𞤫𞤲 𞤶𞤮𞤲𞤣𞤫 𞤲𞤣𞤫 𞤸𞤢𞥄𞤲𞤣𞤵𞤯𞤫𞤲 𞤲𞤣𞤫𞤲 𞤫 𞤥𞤵𞤲⹁ 𞤱𞤮𞤼𞤢 𞤫𞤲 𞤬𞤢𞤺𞥆𞤭𞤼𞤮 𞤳𞤵𞥅𞤯𞤫 𞤦𞤮𞤲𞤯𞤫. 𞤏𞤮𞤼𞤢 𞤫𞤲 𞤭𞤼𞥆𞤭𞤪 𞤯𞤮𞤲𞤳𞤢 𞤥𞤫𞤲 𞤬𞤭𞥅 𞤲𞤣𞤭𞤥𞤵 𞤴𞤢𞤪𞤭𞤪𞤺𞤮𞤤 𞤳𞤮𞤪𞤵𞤲 𞤥𞤫𞤼𞥆𞤫𞥅𞤲𞤣𞤫 𞤫 𞤲𞤺𞤢𞤴𞤲𞤺𞤵.
𞤐𞤮 𞤱𞤢𞤯𞥆𞤭𞥅 𞤫𞤲 𞤲𞤣𞤫 𞤢𞤪𞤣𞤭𞤲𞤼𞤫𞤲 𞤨𞤮𞥅𞤥𞤢𞥄⹁ 𞤼𞤫𞤣𞥆𞤵𞤲𞤺𞤢𞤤 𞤫 𞤲𞤫𞥅𞤣𞤭 𞤫 𞤲𞤣𞤫𞥅 𞤸𞤢𞤩𞤪𞤫 𞤥𞤫𞤲 . 𞤉𞤲 𞤸𞤢𞥄𞤲𞤢𞥄 𞤢𞤷𞥆𞤵𞤣𞤫 𞤯𞤫𞥅 𞤥𞤵𞤪𞤼𞤫 𞤥𞤫𞤲 𞤬𞤮𞤼𞤵𞤯𞤫 𞤱𞤢𞤴𞤤𞤮𞥅  𞤱𞤮𞤲𞤢 𞤥𞤵𞤪𞤼𞤫 𞤣𞤮𞥅𞤤𞤫 𞤦𞤮𞤲𞥆𞤫𞤪𞤫. 𞤊𞤢𞤸𞤭𞤲 𞤳𞤢𞤣𞤭⹁ 𞤫𞤯𞤫𞤲 𞤸𞤢𞥄𞤲𞤭 𞤰𞤫𞤤𞥆𞤭𞤼𞤢𞥄𞤣𞤫 𞤳𞤢 𞤩𞤵𞤪𞤭 𞤫 𞤼𞤮𞥅𞤱𞤵𞤣𞤫 𞤬𞤭𞥅 𞤴𞤮 𞤫𞤲 𞤬𞤮𞤼𞥆𞤭𞤲𞤣𞤭𞤲 𞤣𞤮𞥅𞤤𞤫 𞤩𞤢𞤤𞤲𞤣𞤵 𞤫 𞤷𞤫𞤥𞤦𞤫 𞤱𞤮𞤲𞤳𞤭𞥅. 𞤐𞤣𞤫𞥅 𞤣𞤭𞤤𞥆𞤢𞤲𞤣𞤫 𞤥𞤢𞤱𞤲𞤣𞤫 𞤵𞤳𞥆𞤭𞥅𞤲𞤣𞤫 𞤫 𞤥𞤵𞤧𞤭𞤣𞤢𞤤 𞤩𞤢𞤤𞤫 𞤲𞤺𞤢𞤤⹁ 𞤸𞤢𞥄𞤲𞤢𞥄 𞤱𞤢𞤯𞤵𞤣𞤫 𞤸𞤢𞤲 𞤸𞤵𞤼𞤮𞤯𞤫𞤲 𞤴𞤭𞤥𞤩𞤫 𞤪𞤢𞤲𞤫𞥅𞤩𞤫 𞤩𞤫𞤲 𞤬𞤮𞤨. 𞤔𞤮𞥅𞤲𞤭⹁ 𞤩𞤢𞤲𞤺𞤢𞤲𞤭𞥅 𞤥𞤵𞤧𞤭𞤣𞤩𞤫 𞤥𞤫𞤲 𞤪𞤢𞤲𞤫𞥅𞤩𞤫 𞤯𞤵𞥅𞤯𞤵𞤩𞤫⹁  𞤱𞤮𞤲𞤣𞤫𞤥𞤢 𞤲𞤺𞤫𞤯𞤵 𞤥𞤢𞤩𞥆𞤫 𞤲𞤺𞤵𞤲 𞤲𞤮 𞤸𞤵𞤥𞤮𞤲𞥋𞤣𞤭𞤪𞤭 𞤫 𞤲𞤺𞤫𞤯𞤵 𞤥𞤫𞤲 𞤲𞤺𞤵𞤤⹁ 𞤧𞤫𞥅𞤣𞤫𞥅 𞤥𞤵𞤲 𞤳𞤮 𞤼𞤢𞤱𞥆𞤫𞥅𞤣𞤫 𞤥𞤢𞤩𞥆𞤫 𞤯𞤮𞥅 𞤸𞤢𞤲𞤣𞤫. 𞤇𞤢𞤲𞤣𞤺𞤢𞤲𞤭𞥅𞤩𞤫 𞤳𞤢𞤣𞤭 𞤱𞤮𞤲𞤣𞤫𞤥𞤢 𞤲𞤣𞤭𞤥𞤢𞥄𞤺𞤵 𞤥𞤢𞤩𞥆𞤫 𞤲𞤮 𞤸𞤢𞤩𞥆𞤮𞤲𞥋𞤣𞤭𞤪𞤭 𞤫 𞤲𞤣𞤭𞤥𞤢𞥄𞤺𞤵 𞤥𞤫𞤲 𞤳𞤮 𞤬𞤭𞤪𞤼𞤮𞤼𞤢𞥄𞤳𞤮.
 𞤉𞤲 𞤱𞤢𞥄𞤱𞤢𞤼𞤢𞥄 𞤧𞤫𞤨𞥆𞤵𞤣𞤫 𞤫𞤲𞤫𞤲 𞤼𞤵𞤲. 𞤐𞤣𞤫 𞤫𞤯𞤫𞤲 𞤴𞤢𞤸𞤢⹁ 𞤫𞤯𞤫𞤲 𞤸𞤢𞥄𞤲𞤭 𞤬𞤭𞤩𞤵𞤣𞤫 𞤱𞤮𞤲𞤣𞤫𞤥𞤢 𞤳𞤮 𞤴𞤫𞥅𞤧𞤮 𞤴𞤢𞤸𞤪𞤫𞤼𞤫𞤲. 𞤉𞤲 𞤱𞤢𞥄𞤱𞤢𞤼𞤢𞥄 𞤪𞤵𞤼𞥆𞤢𞥄𞤣𞤫 𞤩𞤢𞥄𞤱𞤮.
 𞤐𞤮 𞤱𞤮𞥅𞤣𞤭 𞤸𞤫𞤲⹁ 𞤩𞤫𞤲 𞤱𞤮𞤲𞤩𞤫 𞤤𞤢𞤲𞤣𞤢𞥄𞤣𞤫 𞤫𞤲𞤫𞤲 𞤩𞤫𞥅 𞤼𞤭𞥅𞤯𞤲𞤭𞥅𞤩𞤫 𞤬𞤭𞥅 𞤼𞤭𞥅𞤤𞥆𞤭 𞤲𞤺𞤫𞤲𞤣𞤭𞤴𞤢𞤲𞤳𞤫⹁ “𞤖𞤮𞤤 𞤲𞤣𞤫 𞤸𞤢𞥄𞤪𞤫𞤼𞤮𞤲؟”
 𞤉𞤲 𞤸𞤢𞥄𞤪𞤢𞤼𞤢𞥄 𞤨𞤮𞥅𞤥𞤢𞥄 𞤦𞤭𞤲𞥆𞤢𞤥𞤢𞥄 𞤩𞤢𞤤𞤫𞥅𞤶𞤮 𞤮𞤲 𞤲𞤮 𞤫 𞤤𞤫𞤴 𞤼𞤢𞤥𞤨𞤫𞤪𞤫 𞤲𞤶𞤢𞤺𞥆𞤵 𞤷𞤮𞤳𞥆𞤮 𞤲𞤺𞤵 𞤬𞤭𞤤𞥆𞤫𞤼𞤢𞥄𞤳𞤫⁏ 𞤫𞤲 𞤥𞤵𞤻𞥆𞤮𞤼𞤢𞥄𞤳𞤮 𞤨𞤮𞥅𞤥𞤢𞥄 𞤦𞤭𞤲𞥆𞤢𞤥𞤢𞥄 𞤩𞤢𞤤𞥆𞤭 𞤥𞤫𞤲 𞤼𞤫𞤣𞥆𞤭𞤪𞤯𞤭 𞤧𞤢𞤦𞤵 𞤪𞤮𞤲𞤳𞤫𞤪𞤫 𞤴𞤢𞤸𞤣𞤵⹁ 𞤱𞤢𞥄𞤱𞤢𞤼𞤢𞥄 𞤸𞤫𞤩𞤵𞤣𞤫 𞤶𞤭𞤨𞥆𞤮𞤪𞤣𞤫 𞤳𞤢 𞤦𞤫𞥅𞤪𞤤𞤫 𞤼𞤢𞤳𞥆𞤮 𞤦𞤢𞤤𞥆𞤢𞤽𞤫 𞤫 𞤳𞤢 𞤦𞤫𞥅𞤪𞤤𞤫 𞤲𞤣𞤫𞤪 𞤷𞤢𞤫.  𞤉𞤲 𞤸𞤢𞥄𞤪𞤢𞤼𞤢𞥄 𞤨𞤮𞥅𞤥𞤢𞥄 𞤬𞤮𞤣𞥆𞤫 𞤇𞤢𞤤𞤫𞥅𞤶𞤮 𞤮𞤲 𞤧𞤭 𞤫𞤺𞥆𞤭𞥅⹁ 𞤳𞤮 𞤴𞤮 𞤮 𞤭𞤱𞤵 𞤫 𞤷𞤮𞤳𞥆𞤵𞤲 𞤮 𞤴𞤢𞤸𞤢 𞤫 𞤷𞤮𞤳𞥆𞤭𞤤. 𞤉𞤲 𞤸𞤢𞥄𞤩𞤢𞤼𞤢𞥄 𞤨𞤮𞥅𞤥𞤢𞥄 𞤬𞤮𞤣𞥆𞤫 𞤲𞤫𞤯𞥆𞤢𞥄𞤳𞤵 𞤩𞤭𞤯𞤩𞤫 𞤥𞤫𞤲 𞤩𞤫𞤲 𞤲𞤮 𞤩𞤮𞥅𞤪𞤫𞥅⹁ 𞤲𞤣𞤭𞤥𞤵 𞤥𞤢𞤩𞥆𞤫 𞤶𞤢𞤩𞤼𞤭𞤪𞤫𞥅 𞤯𞤮𞤱𞤮𞤪𞤯𞤫 𞤯𞤫 𞤱𞤭𞤲𞤣𞤭𞥅 𞤫 𞤥𞤵𞤲 “𞤊𞤭𞥅 𞤈𞤢𞤲𞤫𞥅𞤩𞤫 𞤚𞤢𞤲”. 𞤉𞤲 𞤱𞤢𞥄𞤱𞤢𞤼𞤢𞥄 𞤥𞤵𞤻𞥆𞤢𞥄𞤣𞤫 𞤦𞤭𞤲𞥆𞤢𞤥𞤢𞥄 𞤇𞤢𞤤𞤫𞥅𞤶𞤮 𞤥𞤮 𞤃𞤭𞤧𞤭𞤧𞤭𞤨𞤭 𞤱𞤢𞥄𞤱𞤢𞤼𞤢𞥄 𞤱𞤮𞥅𞤼𞤵𞤣𞤫⹁ 𞤳𞤢𞤣𞤭 𞤮𞥅 𞤥𞤮 𞤐𞤭𞤱𞤴𞤮𞤪𞤳 𞤲𞤮 𞤸𞤮𞥅𞤤𞤭𞥅 𞤶𞤢𞤪𞤢𞥄 𞤳𞤢 𞤮 𞤱𞤮𞥅𞤼𞤢.
 𞤀𞥄 𞤢𞥄! 𞤌𞥅 𞤮𞥅⹁ 𞤫𞤲 𞤸𞤢𞥄𞤪𞤢𞥄𞤤𞤭⹁ 𞤫𞤲 𞤸𞤢𞥄𞤪𞤢𞤼𞤢𞥄 𞤳𞤢𞤣𞤭 𞤸𞤢𞥄 “𞤲𞤵𞤲𞤯𞤢𞤤 𞤭𞤤𞤭𞤪𞤢 𞤱𞤢 𞤲𞤣𞤭𞤴𞤢𞤲⹁ 𞤨𞤫𞥅𞤱𞤢𞤤 𞤱𞤢𞤲𞤮 𞤭𞤤𞤮𞤤 𞤥𞤢𞤱𞤲𞤺𞤮𞤤 𞤲𞤺𞤮𞤤 𞤩𞤫𞥅𞤩𞤢𞤼𞤢𞥄”
𞤃𞤭 𞤥𞤢𞤶𞥆𞤢𞥄𞤳𞤢 𞤱𞤮𞤲𞤣𞤫𞤥𞤢 𞤴𞤮𞤺𞤢𞥄𞤩𞤫 𞤫 𞤥𞤮𞤲 𞤳𞤮 𞤬𞤢𞤲𞤼𞤵𞤺𞤮𞤤 𞤴𞤢𞤲𞤺𞤭 𞤫 𞤼𞤢𞤥𞤨𞤫𞤪𞤫 𞤢𞤪𞤣𞤭𞤪𞤭 𞤯𞤮𞥅. 𞤒𞤮𞤺𞤢𞥄𞤩𞤫 𞤫 𞤥𞤮𞤲 𞤲𞤮 𞤴𞤢𞤤𞤼𞤭 𞤲𞤫𞥅𞤩𞤢𞥄𞤤𞤭 𞤫 𞤶𞤮𞤺𞤫 𞤩𞤭𞤼𞥆𞤵𞤯𞤫. 𞤏𞤮𞥅𞤼𞤩𞤫 𞤫 𞤥𞤮𞤲 𞤲𞤮 𞤭𞤱𞤭 𞤫 𞤲𞤮𞤳𞥆𞤵𞥅𞤤𞤭 𞤳𞤢 𞤯𞤢𞤩𞥆𞤫𞤪𞤫 𞤲𞤣𞤭𞤥𞤢𞥄𞤺𞤵 𞤱𞤮𞤲𞤭 𞤧𞤢𞤦𞤵 𞤮𞤲 𞤤𞤵𞥅𞤦𞤫𞤪𞤫𞥅𞤣𞤫 𞤱𞤢𞥄𞤦𞤭𞤤𞤭𞥅𞤶𞤫 𞤶𞤮𞤳𞥆𞤫⹁ 𞤺𞤭𞥅𞤤𞤭𞤲𞤭𞤪𞤫𞥅 𞤲𞤶𞤢𞤺𞥆𞤵 𞤷𞤮𞤳𞥆𞤮.
 𞤑𞤮 𞤮𞤲𞤮𞤲 𞤱𞤮𞤲𞤭 𞤳𞤢𞥄𞤳𞤢𞤪𞤢𞥄𞤩𞤫 𞤼𞤢𞤥𞤨𞤫𞤪𞤫 𞤥𞤮𞤰𞥆𞤭𞤲𞤭𞤪𞤲𞤣𞤫. 𞤔𞤮𞤳𞥆𞤫𞥅 𞤺𞤮𞤤𞥆𞤫 𞤯𞤫𞤲⹁ 𞤺𞤮𞤥𞤯𞤭𞤲𞤮𞤲 𞤱𞤮𞤲𞤣𞤫𞤥𞤢 𞤼𞤢𞤥𞤨𞤫𞤪𞤫 𞤲𞤣𞤫 𞤬𞤢𞤺𞥆𞤭𞤼𞤢𞥄𞤳𞤢 𞤳𞤮 𞤧𞤮𞤳𞤼𞤢𞥄𞤪𞤭.
 𞤒𞤭𞤤𞤼𞤫𞥅 𞤃𞤭𞤧𞤭𞤧𞤭𞤨𞤭. 𞤈𞤵𞤼𞥆𞤫𞥅 𞤀𞤤𞤢𞤦𞤢𞤥𞤢. 𞤒𞤭𞤤𞤼𞤫𞥅 𞤑𞤢𞤪𞤮𞤤𞤭𞤲𞤢 𞤙𞤢𞤥𞤲𞤢𞥄𞤺𞤫. 𞤈𞤵𞤼𞥆𞤫𞥅 𞤔𞤮𞤪𞤶𞤭𞤴𞤢. 𞤒𞤭𞤤𞤼𞤭𞤼𞤫𞥅 𞤂𞤵𞤱𞤭𞥅𞤧𞤭𞤴𞤢𞤲𞤢. 𞤖𞤮𞥅𞤼𞤫𞥅 𞤳𞤢 𞤷𞤮𞤳𞥆𞤫𞥅𞤶𞤭 𞤷𞤢𞤫 𞤲𞤢𞤲𞥆𞤢𞥄𞤲𞤺𞤫 𞤸𞤢𞤪𞤢 𞤮𞤯𞤮𞤲 𞤢𞤲𞤣𞤭 𞤱𞤮𞤲𞤣𞤫𞤥𞤢 𞤲𞤣𞤫𞥅 𞤬𞤫𞤱𞤲𞤣𞤢𞥄𞤪𞤫 𞤥𞤫𞤲 𞤲𞤮 𞤱𞤢𞤴𞤤𞤮𞥅⹁ 𞤲𞤣𞤫 𞤱𞤢𞤴𞤤𞤮𞤼𞤮 𞤤𞤫 𞤳𞤢𞤣𞤭. 𞤏𞤮𞤼𞤢 𞤫𞤲 𞤰𞤮𞤥𞥆𞤭𞤲𞤮 𞤫 𞤱𞤢𞥄𞤲𞤣𞤫 𞤼𞤢𞤰𞤢𞥄𞤪𞤫.
 𞤃𞤭𞤯𞤮 𞤱𞤭𞤢 𞤮𞤲 𞤸𞤢𞤲𞤣𞤫 𞤴𞤮 𞤱𞤫𞤤𞤣𞤭𞥅𞤩𞤫 𞤢𞤲⹁ 𞤬𞤭𞥅 𞤳𞤢𞤤𞤢 𞤫𞤯𞤫𞤲 𞤬𞤫𞤱𞤼𞤭 𞤯𞤫𞥅 𞤷𞤢𞤯𞤫𞥅𞤤𞤫 𞤸𞤢𞤲𞤣𞤫 𞤫 𞤶𞤢𞤲𞤺𞤮⹁ 𞤸𞤢𞥄 𞤶𞤮𞥅𞤲𞤭 𞤥𞤭𞤯𞤮 𞤱𞤮𞤲𞤣𞤭 𞤫 𞤳𞤮𞤴𞤯𞤮𞤤. 𞤑𞤮 𞤳𞤮𞤴𞤯𞤮𞤤 𞤭𞤪𞤭𞥅𞤲𞤺𞤮𞤤 𞤬𞤮𞤼𞤢 𞤫 𞤴𞤫𞤤𞤢𞥄𞤪𞤫 𞤀𞤥𞤫𞤪𞤭𞤳𞤢𞥄.
𞤃𞤭𞤯𞤮 𞤸𞤮𞤴𞤯𞤢 𞤱𞤮𞤲𞤣𞤫𞤥𞤢⹁ 𞤻𞤢𞤤𞤲𞤣𞤫 𞤺𞤮𞥅⹁ 𞤲𞤣𞤭𞥅 𞤺𞤫𞤲𞤣𞤭 𞤭𞤥𞥆𞤮𞤴𞤼𞤮 𞤥𞤫𞥅𞤯𞤢 𞤬𞤢𞥄𞤲𞤣𞤢𞥄𞤪𞤫 𞤺𞤮𞥅𞤲𞤺𞤢𞥄𞤪𞤫 𞤬𞤭𞤲𞤣𞤫 𞤥𞤢𞤴𞤪𞤭⹁ 𞤲𞤣𞤫𞤲 𞤳𞤮: ” 𞤉𞤯𞤫𞤲 𞤺𞤮𞤥𞤯𞤭𞤲𞤭 𞤯𞤭𞥅 𞤺𞤮𞥅𞤲𞤺𞤢𞥄𞤶𞤭 𞤩𞤢𞤲𞤺𞤵𞤯𞤭 𞤱𞤮𞤲𞤣𞤫𞤥𞤢 𞤴𞤭𞤥𞤩𞤫 𞤩𞤫𞤲 𞤬𞤮𞤨 𞤼𞤢𞤺𞤢𞥄𞤥𞤢 𞤲𞤮 𞤬𞤮𞤼𞤢.”
𞤃𞤭𞤯𞤮 𞤸𞤮𞤴𞤯𞤢 𞤱𞤮𞤲𞤣𞤫𞤥𞤢 𞤻𞤢𞤤𞤲𞤣𞤫 𞤺𞤮𞥅⹁ 𞤣𞤮𞤱 𞤯𞤫𞥅 𞤼𞤵𞤤𞤫 𞤱𞤮𞤯𞤫𞥅𞤶𞤫 𞤔𞤮𞤪𞤶𞤭𞤴𞤢⹁ 𞤩𞤭𞤯𞤩𞤫 𞤥𞤢𞤷𞥆𞤭𞤲𞤯𞤭𞤲𞤢𞤲𞤮𞥅𞤩𞤫 𞤫 𞤩𞤭𞤯𞤩𞤫 𞤥𞤢𞤷𞥆𞤭𞤲𞤯𞤭𞤲𞤢𞤴𞤲𞤮𞥅𞤩𞤫 𞤶𞤮𞥅𞤯𞤮𞤣𞤮𞤴𞤼𞤮 𞤫 𞤼𞤢𞥄𞤦𞤢𞤤 𞤥𞤵𞤧𞤭𞤣𞤯𞤢𞥄𞤳𞤵.
𞤃𞤭𞤯𞤮 𞤸𞤮𞤴𞤯𞤢 𞤱𞤮𞤲𞤣𞤫𞤥𞤢 𞤻𞤢𞤤𞤲𞤣𞤫 𞤺𞤮𞥅⹁ 𞤸𞤢𞤴 𞤤𞤢𞤪𞤢𞤤 𞤃𞤭𞤧𞤭𞤧𞤭𞤨𞤭⹁ 𞤤𞤢𞤪𞤢𞤤 𞤱𞤮𞤲𞤵𞤲𞥋𞤺𞤢𞤤 𞤰𞤢𞥄𞤪𞤵𞤣𞤫 𞤤𞤢𞤳𞥆𞤫𞤪𞤫 𞤧𞤢𞤦𞤵 𞤲𞤺𞤵𞤤𞤭 𞤼𞤮𞥅𞤻𞤫⹁ 𞤲𞤺𞤵𞤤𞤭 𞤲𞤶𞤢𞤺𞥆𞤵⹁ 𞤱𞤢𞤴𞤤𞤮𞤴𞤼𞤮 𞤱𞤮𞤲𞤼𞤢 𞤼𞤵𞤥𞤦𞤫𞤪𞤫 𞤲𞤣𞤭𞤥𞤵 𞤫 𞤲𞤵𞤲𞤯𞤢𞤤.
𞤃𞤭𞤯𞤮 𞤸𞤮𞤴𞤯𞤢 𞤱𞤮𞤲𞤣𞤫𞤥𞤢 𞤻𞤢𞤤𞤲𞤣𞤫 𞤺𞤮𞥅 𞤩𞤭𞤯𞤩𞤫 𞤢𞤲 𞤩𞤫𞤲 𞤲𞤢𞤴𞤮 𞤱𞤵𞥅𞤪𞤮𞤴𞤢𞤴 𞤫 𞤺𞤫𞤲𞤣𞤭 𞤳𞤢 𞤩𞤫 𞤻𞤢𞥄𞤱𞤭𞤪𞤮𞤴𞤼𞤢𞥄𞤳𞤫 𞤧𞤢𞤦𞤵 𞤲𞤮𞥅𞤲𞤣𞤫 𞤺𞤵𞤪𞤭𞤤 𞤥𞤢𞤩𞥆𞤫 𞤲𞤺𞤭𞤤⹁ 𞤳𞤮𞤲𞤮 𞤧𞤢𞤦𞤵 𞤲𞤫𞥅𞤣𞤭 𞤥𞤢𞤩𞥆𞤫 𞤲𞤣𞤭𞤲.
𞤃𞤭𞤯𞤮 𞤸𞤮𞤴𞤯𞤢 𞤸𞤢𞤲𞤣𞤫!
𞤃𞤭𞤯𞤮 𞤸𞤮𞤴𞤯𞤢 𞤱𞤮𞤲𞤣𞤫𞤥𞤢⹁ 𞤸𞤢𞤴 𞤀𞤤𞤢𞤦𞤢𞤥𞤢 𞤼𞤮𞥅 – 𞤫 𞤱𞤭𞤳𞥆𞤮𞤼𞤮𞥅𞤩𞤫 𞤥𞤵𞤲 𞤦𞤮𞤲𞤩𞤫 𞤳𞤢𞤻𞤵𞤲 𞤫 𞤘𞤮𞤦𞤭𞤲𞤢𞥄𞤶𞤮 𞤥𞤮 𞤴𞤵𞤨𞥆𞤮𞤼𞤮𞥅 𞤫 𞤼𞤮𞤲𞤭 𞤥𞤵𞤲 𞤳𞤮𞤲𞤺𞤵𞤯𞤭 𞤣𞤢𞤪𞤼𞤢𞤺𞤮𞤤 𞤫 𞤥𞤫𞤸𞤵𞤺𞤮𞤤 𞤻𞤢𞥄𞤱𞤮𞥅𞤶𞤫 𞤬𞤮𞤼𞤢𞤤 – 𞤻𞤢𞤤𞤲𞤣𞤫 𞤺𞤮𞥅⹁ 𞤀𞤤𞤢𞤦𞤢𞤥𞤢 𞤼𞤮𞤲⹁ 𞤺𞤮𞤪𞤮𞤴 𞤩𞤢𞤤𞤫𞤸𞤮𞤴 𞤫 𞤶𞤭𞤱𞤮𞤴 𞤩𞤢𞤤𞤫𞤸𞤮𞤴 𞤶𞤮𞤺𞤲𞤭𞤲𞥋𞤣𞤭𞤪𞤢𞤴 𞤶𞤵𞥅𞤯𞤫 𞤫 𞤷𞤵𞤳𞤢𞤤𞤮𞤴 𞤪𞤢𞤲𞤫 𞤸𞤮𞤴 𞤳𞤢𞤻𞤵𞤲 𞤫 𞤶𞤭𞤱𞤮𞤴 𞤪𞤢𞤲𞤫𞤸𞤮𞤴 𞤱𞤢 𞤧𞤭 𞤳𞤮 𞤩𞤫 𞤦𞤢𞤲𞤣𞤭𞤪𞤢𞥄𞤩𞤫 𞤫 𞤥𞤵𞤧𞤭𞤣𞤩𞤫.
𞤃𞤭𞤯𞤮 𞤸𞤮𞤴𞤯𞤢 𞤸𞤢𞤲𞤣𞤫!
𞤃𞤭𞤯𞤮 𞤴𞤫𞤤𞤮𞥅 𞤱𞤮𞤲𞤣𞤫𞤥𞤢 𞤻𞤢𞤤𞤲𞤣𞤫 𞤺𞤮𞥅⹁ 𞤢𞤴𞤲𞤣𞤫 𞤳𞤢𞤤𞤢 𞤩𞤢𞤥𞤼𞤫𞤼𞤫⹁ 𞤳𞤢𞤤𞤢 𞤬𞤫𞤤𞥆𞤮 𞤫 𞤧𞤫𞤸𞤪𞤫 𞤶𞤮𞤤𞤭𞤲𞤫𞥅⹁ 𞤲𞤮𞤳𞥆𞤵𞥅𞤤𞤭 𞤻𞤢𞥄𞤯𞤵𞤯𞤭 𞤯𞤫𞤱𞤤𞤭𞤲𞤫𞥅⹁ 𞤩𞤮𞤴𞤤𞤭𞥅𞤯𞤭 𞤯𞤭𞤲 𞤬𞤫𞥅𞤱𞤲𞤫𞥅⹁ “𞤥𞤢𞤲𞤺𞤵𞤪𞤢𞤤 𞤀𞤤𞤤𞤢 𞤲𞤺𞤢𞤤 𞤬𞤫𞥅𞤻𞥆𞤭𞤲𞤫𞥅⹁ 𞤩𞤢𞤤𞤲𞤣𞤭𞤲𞤳𞤫 𞤬𞤮𞤱 𞤼𞤭𞤲𞤭𞤣𞤢 𞤯𞤵𞤥”
𞤑𞤮 𞤯𞤵𞤥 𞤱𞤮𞤲𞤭 𞤶𞤮𞤪𞤼𞤮 𞤥𞤫𞤲. 𞤑𞤮 𞤯𞤵𞤥 𞤱𞤮𞤲𞤭 𞤬𞤭𞤲𞤣𞤫 𞤲𞤣𞤫 𞤥𞤭 𞤴𞤢𞤸𞤣𞤢𞤼𞤢 𞤫 𞤥𞤵𞤲 𞤙𞤢𞥄𞤥𞤲𞤢𞥄𞤲𞤺𞤫. 𞤅𞤢𞤦𞤵 𞤲𞤺𞤢𞤤 𞤺𞤮𞤥𞤯𞤭𞤲𞤢𞤤⹁ 𞤫𞤲 𞤱𞤢𞥄𞤱𞤭 𞤸𞤢𞤴𞤲𞤢𞥄𞤣𞤫 𞤸𞤢𞤴𞤪𞤫 𞤼𞤢𞤥𞤰𞤭𞤲𞤢𞥄𞤪𞤫⹁  𞤸𞤮𞥅𞤪𞤫 𞤬𞤫𞤤𞥆𞤮 𞤼𞤢𞤰𞤢𞥄𞤪𞤫⹁. 𞤏𞤮𞤲𞤣𞤵𞤣𞤫 𞤫 𞤲𞤣𞤫𞤲 𞤬𞤭𞤩𞤲𞤣𞤫⹁ 𞤫𞤯𞤫𞤲 𞤱𞤢𞥄𞤱𞤭 𞤱𞤢𞤴𞤤𞤵𞤼𞤵𞤣𞤫 𞤯𞤫𞥅 𞤴𞤫𞤣𞥆𞤮𞤲𞥋𞤣𞤭𞤪𞤫 𞤬𞤢𞤥𞤼𞤵𞤯𞤫 𞤫 𞤘𞤫𞤲𞤣𞤭 𞤥𞤫𞤲 𞤱𞤢𞤯𞤼𞤫𞤲 𞤯𞤫 𞤬𞤢𞤸𞤥𞤮𞤼𞤭𞤪𞤢𞤤 𞤥𞤵𞤧𞤭𞤣𞤢𞤤 𞤱𞤮𞥅𞤯𞤵𞤲𞥋𞤺𞤢𞤤. 𞤏𞤮𞤲𞤣𞤵𞤣𞤫 𞤫 𞤲𞤣𞤫𞥅 𞤬𞤭𞤲𞤣𞤫⹁ 𞤫 𞤱𞤢𞥄𞤱𞤢𞤴 𞤺𞤮𞤤𞥆𞤵𞤣𞤵𞤣𞤫⹁ 𞤶𞤵𞥅𞤤𞤵𞤣𞤵𞤣𞤫⹁ 𞤴𞤢𞤲𞤺𞤮𞤣𞤵𞤣𞤫⹁ 𞤧𞤮𞤳𞤭𞤣𞤫𞥅𞤣𞤫⹁ 𞤣𞤢𞤪𞤼𞤮𞤼𞤢𞥄𞤣𞤫 𞤬𞤭𞥅 𞤲𞤣𞤭𞤥𞤵 𞤸𞤢𞤪𞤢 𞤫𞤯𞤫𞤲 𞤢𞤲𞤣𞤭 𞤱𞤮𞤲𞤣𞤫𞤥𞤢 𞤫 𞤸𞤫𞤩𞤼𞤢𞤴 𞤸𞤮𞥅𞤪𞤫 𞤻𞤢𞤤𞤲𞤣𞤫 𞤺𞤮𞥅.
𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤼𞤢𞤺𞤢𞥄𞤩𞤫 𞤀𞤤𞤤𞤢 𞤩𞤫𞤲 𞤬𞤮𞤬⹁ 𞤴𞤭𞤥𞤭𞤣𞤮𞤴𞤼𞤢 𞤲𞤺𞤮𞤤 𞤺𞤭𞤥𞤮𞤤 𞤳𞤮𞤲𞤮 𞤸𞤢𞤪𞤢 𞤸𞤭𞤲𞤺𞤮𞤤 𞤶𞤮𞤺𞤭 𞤬𞤭𞤪𞤮 𞤸𞤫𞤧𞤮: ” 𞤂𞤫𞤴𞤣𞤭 𞤢𞤲⹁ 𞤳𞤮 𞤢𞤲⹁ 𞤤𞤫𞤴𞤣𞤭 𞤲𞤣𞤭𞤥𞤵 𞤱𞤫𞤤𞤲𞤣𞤭⹁ 𞤳𞤮 𞤢𞤲 𞤥𞤭 𞤴𞤭𞤥𞤢𞤼𞤢. 𞤂𞤫𞤴𞤣𞤭 𞤳𞤢 𞤦𞤢𞥄𞤦𞤢 𞤢𞤲 𞤬𞤫𞤰𞥆𞤭𞤲𞤭⹁ 𞤤𞤫𞤴𞤣𞤭 𞤲𞤣𞤭 𞤳𞤭𞤶𞥆𞤮𞥅𞤩𞤫 𞤥𞤢𞤲𞤼𞤮𞤪𞤼𞤢⹁ 𞤭𞤥𞥆𞤮𞤪𞤣𞤫 𞤫 𞤬𞤢𞤤𞤮 𞤳𞤢𞤤𞤢 𞤴𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤢𞥄𞤲𞤺𞤵 𞤧𞤫𞤲𞤰𞤭𞤲𞤫.” 𞤅𞤮 𞤀𞤥𞤫𞤪𞤭𞤳𞤢𞥄 𞤱𞤮𞤲𞤢𞤴 𞤈𞤫𞤲𞤣𞤮 𞤥𞤢𞤱𞤲𞤺𞤮⹁ 𞤯𞤵𞤥 𞤯𞤮𞥅 𞤲𞤮 𞤸𞤢𞥄𞤲𞤭 𞤱𞤮𞤲𞤵𞤣𞤫 𞤺𞤮𞥅𞤲𞤺𞤢.
 𞤀𞤱𞤢 𞤴𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤢𞥄𞤺𞤵 𞤧𞤫𞤲𞤰𞤭𞤪 𞤺𞤭𞤤𞤢 𞤣𞤮𞤱 𞤼𞤵𞤤𞤫 𞤐𞤭𞤱 𞤖𞤢𞤥𞥃𞤢𞥄𞤴𞤢⹁
𞤒𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤧𞤫𞤲𞤺𞤮 𞤯𞤫𞥅 𞤩𞤢𞤥𞤤𞤫 𞤥𞤢𞤱𞤯𞤫 𞤐𞤫𞤱 𞤒𞤮𞤪𞤳⹁
𞤒𞤮 𞤤𞤫𞤲𞤺𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤣𞤮𞤱 𞤼𞤮𞥅𞤱𞤵𞤯𞤫 𞤀𞤤𞤫𞤺𞤢𞤲𞤭𞥅 𞤆𞤫𞤲𞤧𞤭𞤤𞤱𞤢𞤲𞤭⹁
𞤒𞤮 𞤤𞤫𞤲𞤺𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤦𞤢𞤲𞤽𞤫 𞤯𞤫𞥅 𞤷𞤫𞤸𞤫 𞤑𞤮𞤤𞤮𞤪𞤢𞤣𞤮 𞤸𞤭𞤨𞥆𞤮𞤪𞤯𞤫 𞤦𞤵𞤬𞤫⹁
𞤒𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤺𞤭𞤤𞤢 𞤨𞤢𞤤𞤫 𞤯𞤫𞤱𞤤𞤵𞤯𞤫 𞤑𞤢𞤤𞤭𞤬𞤮𞤪𞤲𞤭𞤴𞤢.
 𞤑𞤮𞤲𞤮 𞤱𞤮𞤲𞤢𞥄 𞤯𞤵𞤥 𞤼𞤵𞤲.
 𞤒𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤳𞤢𞤣𞤭 𞤺𞤭𞤤𞤢 𞤊𞤫𞤤𞥆𞤮 𞤅𞤼𞤮𞤲 𞤱𞤮𞤲𞤺𞤮 𞤔𞤮𞤪𞤶𞤭𞤴𞤢⹁
𞤒𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤸𞤫𞤣𞥆𞤫 𞤬𞤫𞤤𞥆𞤮 𞤤𞤮𞤽𞤮𞤪𞤣𞤫 𞤚𞤫𞤲𞤫𞤧𞤭
𞤒𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤧𞤫𞤲𞤰𞤭𞤪 𞤸𞤮𞥅𞤪𞤫 𞤳𞤢𞤤𞤢 𞤼𞤵𞤤𞤣𞤫 𞤫 𞤥𞤮𞥅𞤱𞤪𞤫 𞤃𞤭𞤧𞤭𞤧𞤭𞤨𞤭.
𞤄𞤢𞤲𞤽𞤫 𞤳𞤢𞤤𞤢 𞤬𞤢𞤤𞤮⹁ 𞤴𞤮 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤭𞥅𞤣𞤭𞤲
𞤅𞤮 𞤯𞤵𞤥 𞤱𞤢𞤯𞤭𞥅⹁ 𞤧𞤭 𞤫𞤲 𞤢𞤷𞥆𞤭𞥅 𞤼𞤢𞤤𞤫𞤲𞤪𞤵 𞤲𞤣𞤭𞤥𞤵 𞤲𞤺𞤵𞤲 𞤧𞤫𞤲𞤰𞤭𞥅 𞤫 𞤱𞤵𞤪𞤮 𞤳𞤢𞤤𞤢⹁ 𞤫 𞤳𞤮𞤯𞤮𞤤𞤵𞤲 𞤳𞤢𞤤𞤢⹁ 𞤫 𞤤𞤢𞤪𞤢𞤤 𞤳𞤢𞤤𞤢⹁ 𞤫 𞤧𞤢𞥄𞤪𞤫 𞤳𞤢𞤤𞤢⹁ 𞤫𞤲 𞤱𞤢𞥄𞤱𞤢𞤴 𞤴𞤢𞥄𞤱𞤭𞤲𞤣𞤫 𞤢𞤪𞤵𞤺𞤮𞤤 𞤻𞤢𞤤𞤢𞥄𞤲𞤣𞤫 𞤸𞤢𞤪𞤢 𞤼𞤢𞤺𞤢𞥄𞤩𞤫 𞤀𞤤𞤤𞤢 𞤩𞤫𞤲 𞤬𞤮𞤨⹁ 𞤩𞤢𞤤𞤫𞥅𞤩𞤫 𞤫 𞤪𞤢𞤲𞤫𞥅𞤩𞤫⹁ 𞤴𞤢𞤸𞤵𞥅𞤣𞤢𞥄𞤩𞤫 𞤫 𞤢𞤧 𞤥𞤢𞤩𞥆𞤫⹁ 𞤆𞤮𞤪𞤼𞤫𞤧𞤼𞤢𞥄𞤩𞤫 𞤫 𞤳𞤢𞤼𞤮𞤤𞤭𞤳𞤭𞥅𞤩𞤫⹁ 𞤱𞤢𞥄𞤱𞤮𞤴𞤢𞤴 𞤶𞤮𞤺𞤲𞤭𞤲𞥋𞤣𞤭𞤪𞤣𞤫 𞤶𞤵𞥅𞤯𞤫 𞤶𞤢𞥄𞤪𞤭𞤣𞤢 𞤯𞤭𞥅 𞤳𞤮𞤲𞤺𞤵𞤯𞤭 𞤶𞤢𞥄𞤪𞤮𞥅𞤪𞤫 𞤇𞤢𞤤𞤫𞥅𞤶𞤮 𞤮𞤲: “𞤔𞤮𞥅𞤲𞤭 𞤫𞤲 𞤪𞤭𞤥𞤯𞤭𞥅⹁ 𞤶𞤮𞥅𞤲𞤭 𞤳𞤮 𞤫𞤲 𞤪𞤭𞤥𞤩𞤫. 𞤒𞤫𞤼𞥆𞤮𞥅𞤪𞤫 𞤱𞤮𞥅𞤣𞤢𞤲𞤭 𞤀𞤤𞤤𞤢 𞤚𞤮𞥅𞤱𞤵𞤯𞤮 𞤮𞤲⹁ 𞤶𞤮𞥅𞤲𞤭 𞤳𞤮 𞤫𞤲 𞤪𞤭𞤥𞤩𞤫.”
 
𞤑𞤮 𞤃𞤢𞤸𞤥𞤵𞥅𞤣𞤵 𞤄𞤢𞥄⹁ 𞤢𞤥𞤫𞤪𞤭𞤳𞤢𞤲𞤢𞥄𞤶𞤮 𞤥𞤮 𞤭𞤱𞤣𞤭 𞤘𞤭𞤲𞤫 𞤱𞤮𞤲𞤭 𞤳𞤮𞤸𞤮𞥅𞤪𞤫𞥅𞤶𞤮 𞤀𞤥𞤫𞤪𞤭𞤳𞤢𞥄 𞤳𞤫𞤧𞤮 𞤮𞤲⹁ 𞤔𞤮𞥅 𞤄𞤢𞤴𞤲𞤣𞤫𞤲⹁ 𞤼𞤮𞤯𞥆𞤭𞥅 𞤬𞤭𞥅 𞤢𞤪𞤣𞤢𞤺𞤮𞤤 𞤲𞤣𞤫𞥅 𞤴𞤭𞥅𞤤𞤭𞤪𞤣𞤫 𞤢𞤲𞤣𞤭𞤪𞤢𞥄𞤲𞤣𞤫 MCC 𞤥𞤢𞤤𞥆𞤢 Millenium Challenge Corporation (𞤥𞤮𞤶𞤮𞤦𞤫𞤪𞤫 𞤬𞤭𞥅 𞤷𞤢𞤯𞤫𞥅𞤤𞤫 𞤵𞤶𞤵𞤲𞤢𞤲𞤣𞤫). 𞤐𞤣𞤫𞥅 𞤥𞤮𞤶𞤮𞤦𞤫𞤪𞤫 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥔 𞤲𞤣𞤫 𞤧𞤭𞤲𞤷𞤢𞥄 𞤬𞤭𞥅 𞤱𞤢𞤤𞥆𞤭𞤼𞤢𞤺𞤮𞤤 𞤤𞤫𞤴𞤯𞤫 𞤢𞤧𞤩𞤢𞤲𞤼𞤭𞥅𞤯𞤫 𞤱𞤮𞤲𞤢𞥄𞤯𞤫  𞤣𞤢𞤱𞤪𞤫𞥅𞤣𞤫 𞤲𞤮 𞤥𞤮𞤰𞥆𞤭𞤪𞤭.
 𞤑𞤮 𞤫 𞥒𞥐𞥑𞥐⹁ 𞤥𞤮𞥅𞤣𞤭 𞤃𞤢𞤸𞤥𞤵𞥅𞤣𞤵 𞤄𞤢𞥄 𞤼𞤢𞤱𞤼𞤭 𞤲𞤣𞤫𞥅 𞤴𞤭𞥅𞤤𞤭𞤪𞤭𞤣𞤫 𞤶𞤮𞤺𞤭𞥅𞤲𞤣𞤫 𞤷𞤢𞤤𞤯𞤫 𞤫 𞤲𞤣𞤫𞤪 𞤤𞤫𞤴𞤯𞤫 𞤲𞤮𞥅𞤺𞤢𞤴 𞤫 𞤳𞤮 𞤬𞤢𞥄𞤱𞤭. 𞤘𞤭𞤤𞤢 𞤅𞤭𞥅𞤤𞤮 𞥒𞥐𞥐𞥘 𞤸𞤢𞥄 𞤫 𞤶𞤵𞤳𞤮 𞥒𞥐𞥒𞥐⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤲𞤭𞤤𞥆𞤢𞥄𞤶𞤮 𞤥𞤮𞤶𞤮𞤦𞤫𞤪𞤫 𞤲𞤣𞤫𞤲 𞤫 𞤤𞤫𞤴𞤣𞤭 𞤑𞤮𞤼𞤣𞤭𞤾𞤢𞤪.
𞤃𞤮𞥅𞤣𞤭 𞤃𞤢𞤸𞤥𞤵𞥅𞤣𞤵 𞤳𞤮 𞤂𞤮𞤥𞤫 𞤫 𞤤𞤫𞤴𞤣𞤭 𞤚𞤮𞤺𞤮 𞤮 𞤶𞤭𞤦𞤭𞤲𞤢𞥄⹁ 𞤳𞤮𞤲𞤮 𞤥𞤢𞤱𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤳𞤮 𞤁𞤭𞤲𞤺𞤭𞤪𞤢𞥄𞤱𞤭𞤤 𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫 𞤱𞤮𞤲𞤭 𞤭𞤱𞤣𞤭 𞤥𞤢𞤩𞥆𞤫.
𞤘𞤭𞤤𞤢 𞤄𞤢𞤴𞤣𞤫𞤲 𞤶𞤮𞥅𞤯𞤭𞥅 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵⹁ 𞤮 𞤰𞤫𞤼𞥆𞤭𞥅 𞤩𞤢𞤤𞤫𞥅𞤩𞤫 𞤯𞤵𞥅𞤯𞤵𞤩𞤫 𞤫 𞤶𞤢𞥄𞤺𞤮𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤩𞤢𞤤𞤫𞥅𞤩𞤫 𞤱𞤢𞤤𞥆𞤭 𞤥𞤮 𞤲𞤮 𞤮 𞤬𞤮𞥅𞤤𞤭𞤪𞤢.
𞤔𞤢𞥄𞤺𞤮𞤪𞤢𞥄𞤯𞤮 𞤳𞤢 𞤲𞤣𞤫𞤲𞤳𞤢 𞤥𞤢𞤤𞥆𞤢 𞤳𞤮𞤲𞤵⹁ 𞤳𞤮 𞤑𞤵𞥅𞤩𞤢𞤤𞥆𞤮 𞤂𞤮𞤴𞤣 𞤌𞤧𞤼𞤫𞤲⹁ 𞤳𞤮 𞤮 𞤩𞤢𞤤𞤫𞥅𞤶𞤮. 𞤐𞤭𞤤𞥆𞤢𞥄𞤶𞤮 𞤮𞤲 𞤳𞤢 𞤐𞤶𞤵𞤩𞥆𞤵𞤣𞤫 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU/UN) 𞤳𞤮 𞤂𞤭𞤲𞤣𞤢 𞤚𞤮𞤥𞤢𞤧-𞤘𞤪𞤭𞤲𞤬𞤭𞤤𞤣 𞤣𞤫𞤦𞥆𞤮 𞤩𞤢𞤤𞤫𞥅𞤶𞤮. 𞤑𞤮 𞤱𞤢𞤲𞤮 𞤲𞤮𞤲 𞤳𞤢𞤣𞤭 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤳𞤮𞤯𞤢𞤲𞤯𞤫. 𞤇𞤢𞤤𞤫𞥅𞤩𞤫 𞤦𞤵𞤴 𞤰𞤫𞤼𞥆𞤢𞥄𞤥𞤢 𞤳𞤢𞤣𞤭 𞤬𞤭𞥅 𞤺𞤮𞤤𞥆𞤵𞤺𞤮𞤤 𞤳𞤢 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵.
𞤔𞤢𞥄𞤪𞤭 𞤅𞤮𞥅⹁ 𞤶𞤭𞤱𞤮 𞤧𞤫𞤲𞤫𞤺𞤢𞤤𞤲𞤢𞥄𞤶𞤮 𞤧𞤭𞤳𞥆𞤢𞤲𞤮𞥅𞤯𞤮 𞤲𞤮 𞤥𞤢𞤶𞥆𞤭 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤸𞤭𞤥𞤮 𞤸𞤭𞤧𞤭⹁ 𞤸𞤮𞤥𞤮 𞤣𞤢𞤯𞤭. 𞤖𞤢𞤴 𞤬𞤵𞤧 𞤱𞤢𞤯𞥆𞤢 𞤥𞤮.
𞤑𞤮 𞤳𞤢𞥄𞤱𞤭𞤪𞤢𞥄𞤱𞤮 𞤸𞤢𞤳𞥆𞤮⹁ 𞤭𞤲𞥆𞤫𞤼𞤫𞥅𞤯𞤮 𞤕𞤫𞤪𞤲𞤮 𞤐𞤦𞤢𞥄𞤴 𞤕𞤢𞤥⹁ 𞤸𞤮 𞤱𞤭𞤲𞤣𞤢𞤲𞤭 𞤩𞤢𞤼𞤢𞥄𞤳𞤵𞤪𞤵 𞤢𞤲𞤣𞤭𞤲𞤺𞤮𞤤 𞤥𞤮 𞤱𞤮𞤲𞤣𞤫𞤥𞤢 𞤸𞤮𞤥𞤮 𞤱𞤵𞥅𞤪𞤭 𞤧𞤫𞤤𞥆𞤭.
𞤖𞤢𞤪𞤭 𞤩𞤵𞤪𞤭𞥅 𞤶𞤮𞤲𞤼𞤫 𞤯𞤭𞤯𞤭 𞤺𞤭𞤤𞤢 𞤮 𞤥𞤵𞤼𞤭. 𞤑𞤮 𞤫 𞤢𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥔 𞤅𞤭𞥅𞤤𞤮 𞥒𞥐𞥒𞥑 𞤬𞤭𞥅 𞤸𞤢𞤳𞥆𞤮 𞤱𞤢𞤴𞤪𞤢𞤲𞤮𞥅 𞤲𞤢𞤲𞤫𞥅𞤣𞤫. 𞤘𞤭𞤤𞤢 𞤅𞤫𞤲𞤫𞤺𞤢𞤤 𞤸𞤢𞥄 𞤊𞤢𞤪𞤢𞤲𞤧𞤭⹁ 𞤴𞤭𞤥𞤩𞤫 𞤩𞤫𞤲 𞤭𞤥𞥆𞤭𞤲𞤮 𞤲𞤺𞤢𞤥 𞤯𞤢𞤩𞥆𞤭𞤼𞤵𞤺𞤮𞤤 𞤥𞤮. 𞤑𞤮𞤲𞤮 𞤫 𞤯𞤫𞥅 𞤦𞤢𞤤𞤯𞤫 𞤯𞤭𞤯𞤭 𞤬𞤫𞤰𞥆𞤵𞤯𞤫 𞤯𞤮𞥅⹁ 𞤱𞤫𞤤𞤣𞤭𞤯𞥆𞤮 𞤸𞤢𞤳𞥆𞤮 𞤴𞤫𞥅𞤼𞤭𞤲𞤮 𞤸𞤫𞤧𞤤𞤢𞤤 𞤊𞤢𞤪𞤢𞤲𞤧𞤭 𞤱𞤮𞤲𞤣𞤫𞤥𞤢 “𞤔𞤢𞥄𞤪𞤭 𞤅𞤮𞥅 𞤲𞤮 𞤱𞤵𞥅𞤪𞤭⹁ 𞤸𞤮𞤥𞤮 𞤫 𞤶𞤢𞤥. 𞤒𞤮 𞤸𞤮 𞤧𞤫𞤤𞤫⹁ 𞤴𞤮 𞤴𞤭𞤥𞤩𞤫 𞤩𞤫𞤲 𞤢𞤷𞥆𞤵 𞤸𞤢𞥄𞤤𞤵𞤺𞤮𞤤 𞤬𞤭𞥅 𞤸𞤢𞤳𞥆𞤮. 𞤒𞤮 𞤴𞤭𞤥𞤩𞤫 𞤩𞤫𞤲 𞤢𞤷𞥆𞤢𞤲 𞤥𞤮 𞤸𞤮 𞤧𞤵𞤩𞤢𞤲𞤮𞥅 𞤸𞤮𞥅𞤪𞤫 𞤸𞤢𞤳𞥆𞤮 𞤳𞤮 𞤸𞤮 𞤴𞤭𞤯𞤭. 𞤖𞤮 𞤢𞤪𞤼𞤢𞤴 𞤧𞤮 𞤼𞤢𞤱𞤭𞥅 𞤳𞤮 𞤯𞤵𞤥 𞤸𞤮 𞤬𞤢𞥄𞤤𞤢𞥄. 𞤑𞤮𞤲𞤮 𞤨𞤫𞤤𞥆𞤫𞤼 𞤲𞤮𞤲⹁ 𞤻𞤢𞤤𞤲𞤣𞤫 𞤺𞤮𞥅𞤪𞤫⹁ 𞤸𞤮 𞤬𞤭𞤤𞥆𞤮𞤼𞤮 𞤳𞤮 𞤱𞤢𞤯𞤭 𞤳𞤮𞤲⹁ 𞤬𞤮𞤼𞤭 𞤧𞤭 𞤳𞤮 𞤶𞤢𞤲𞤺𞤮⹁ 𞤥𞤢𞥄 𞤫 𞤲𞤣𞤫𞤪 𞤤𞤫𞤱𞤪𞤵 𞤱𞤢𞤤𞥆𞤢 𞤸𞤭𞤼𞤢𞥄𞤲𞤣𞤫”⹁ 𞤱𞤭𞤭 𞤯𞤵𞤥 𞤮𞥅 𞤲𞤶𞤭𞥅𞤯𞤭𞤪𞤢𞥄𞤯𞤮 𞤸𞤢𞤳𞥆𞤮.
𞤉 𞤩𞤢𞤼𞤢𞥄𞤳𞤵𞤪𞤵 𞤲𞤣𞤵 𞤸𞤮 𞤱𞤭𞤲𞤣𞤢𞤲𞤭 𞤳𞤢𞥄𞤱𞤵 𞤸𞤢𞤳𞥆𞤮⹁ 𞤸𞤮 𞤱𞤭𞤭 𞤳𞤮 𞤫 𞤴𞤭𞤯𞤭 𞤸𞤢𞤳𞥆𞤮 𞤸𞤮 𞤴𞤢𞤸𞤭𞤪𞤭. 𞤖𞤮 𞤱𞤭𞤭 𞤸𞤮 𞤢𞤷𞥆𞤵𞤲𞤮 𞤳𞤮 𞤴𞤮𞤲𞤭 𞤺𞤢𞥄𞤪𞤲𞤭 𞤱𞤢𞤤𞥆𞤢  𞤥𞤢𞥄𞤲𞤣𞤫𞥅𞤶𞤭 𞤬𞤭𞥅 𞤴𞤮 𞤢𞤲𞤣𞤫 𞤳𞤮 𞤫 𞤴𞤭𞤯𞤭 𞤸𞤢𞤳𞥆𞤮⹁ 𞤫 𞤳𞤢𞤣𞤭 𞤸𞤮 𞤧𞤵𞥅𞤯𞤢𞥄𞤳𞤭⹁ 𞤸𞤮 𞤣𞤮𞤺𞤢𞥄. 𞤑𞤮 𞤬𞤮𞤱𞤼𞤢𞥄𞤪𞤫 𞤼𞤵𞤲 𞤸𞤮 𞤬𞤢𞥄𞤤𞤢𞤲𞤮𞥅. 𞤅𞤮 𞤸𞤮 𞤱𞤢𞤯𞤢𞥄𞤲𞤮 𞤸𞤭𞤼𞤮⹁ 𞤳𞤮 𞤩𞤢𞤴𞤼𞤭 𞤸𞤮 𞤸𞤫𞤩𞤢𞥄𞤲𞤮 𞤲𞤦𞤢𞥄𞤱𞤣𞤭 𞤥𞤵𞤲.
𞤖𞤌 𞤱𞤭𞤭 𞤳𞤢𞤣𞤭 𞤱𞤮𞤲𞤢𞥄 𞤷𞤢𞤯𞤫𞥅𞤤𞤫 𞤶𞤢𞤲𞤺𞤣𞤫⹁ 𞤱𞤮𞤲𞤢𞥄 𞤳𞤢𞤣𞤭 𞤩𞤭𞤼𞥆𞤭𞤲𞤢𞤲𞤫𞥅𞤣𞤫 𞤱𞤮𞤲𞤭 𞤧𞤢𞤦𞤵 𞤸𞤮 𞤧𞤵𞥅𞤯𞤭𞤼𞤢𞥄𞤣𞤫. 𞤖𞤫𞤲𞤢𞤲𞤢𞥄𞤲𞤮 𞤥𞤮 𞤱𞤮𞤲𞤣𞤫𞤥𞤢 𞤸𞤮𞤥𞤮 𞤱𞤢𞤯𞤵𞤣𞤫 𞤯𞤵𞤥 𞤸𞤢𞥄 𞤲𞤣𞤫 𞤸𞤫𞤱𞤼𞤵𞤲𞤮𞥅. 𞤑𞤮 𞤳𞤵𞤤𞤮𞤤 𞤴𞤵𞤥𞥆𞤢 𞤥𞤢𞤳𞥆𞤮 𞤱𞤢𞤯𞤭 𞤸𞤮 𞤴𞤫𞥅𞤼𞤢𞥄𞤳𞤭 𞤩𞤫. 𞤖𞤮 𞤧𞤭𞤳𞥆𞤢𞥄𞤲𞤮 𞤳𞤢𞤣𞤭 𞤧𞤭 𞤸𞤮 𞤢𞤲𞤣𞤭𞤲𞥆𞤮 𞤳𞤢𞥄𞤱𞤵 𞤸𞤢𞤳𞥆𞤵⹁ 𞤧𞤭 𞤮𞤲 𞤬𞤢𞤸𞤥𞤢𞤴𞤲𞤮.
𞤖𞤮 𞤼𞤮𞤪𞤭𞤳𞤫 𞤳𞤢𞥄𞤱𞤵 𞤸𞤢𞤳𞥆𞤮⹁ 𞤴𞤮 𞤮 𞤱𞤢𞤤𞥆𞤭𞤲 𞤩𞤫𞤪𞤯𞤫 𞤴𞤭𞤥𞤩𞤫 𞤱𞤮𞤲𞤵𞤩𞤫 𞤥𞤮 𞤯𞤢𞤩𞥆𞤵𞤼𞤵𞤣𞤫 𞤩𞤫𞤲⹁ 𞤮 𞤢𞤲𞤣𞤭𞤲𞤢 𞤩𞤫 𞤸𞤮𞤥𞤮 𞤫 𞤶𞤢𞤥⹁ 𞤸𞤮𞤥𞤮 𞤸𞤭𞤧𞤭. 𞤌 𞤼𞤮𞤪𞤭𞥅 𞤢𞤷𞥆𞤢𞤲𞤫𞥅𞤣𞤫 𞤸𞤢𞤳𞥆𞤫!
𞤅𞤭𞤦𞤵𞤧𞤵𞤧𞤮 𞤃𞤮𞤴𞤮⹁ 𞤶𞤢𞥄𞤺𞤮𞤪𞤢𞥄𞤯𞤮 𞤅𞤭𞤥𞤦𞤢𞥄𞤦𞤵𞤱𞤫 𞤮𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤥𞤢𞥄𞤴𞤭𞥅 𞤸𞤢𞤲𞤣𞤫⹁ 𞤻𞤢𞤤𞤲𞤣𞤫 𞥒𞥐 𞤅𞤭𞥅𞤤𞤮 𞥒𞥐𞥒𞥑. 𞤑𞤮 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤥𞤢𞤳𞥆𞤮. 𞤖𞤢𞤪𞤭 𞤮 𞤩𞤵𞤪𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞥖𞥐.
𞤀𞤣𞤮 𞤮 𞤤𞤢𞥄𞤼𞤢𞥄𞤣𞤫 𞤶𞤢𞥄𞤺𞤮𞤪𞤢𞥄𞤯𞤮⹁ 𞤸𞤢𞤪𞤭 𞤳𞤮 𞤮 𞤑𞤵𞥅𞤩𞤢𞤤𞥆𞤮 𞤥𞤢𞤱𞤯𞤮 𞤳𞤢 𞤳𞤮𞤲𞤵 𞤲𞤺𞤫𞤲𞤣𞤭𞤲𞤳𞤮𞤱𞤵 𞤅𞤭𞤥𞤦𞤢𞥄𞤦𞤵𞤱𞤫. 𞤌𞤥𞤮 𞤼𞤢𞤱𞤢𞤲𞤮𞥅 𞤫 𞤭𞤼𞥆𞤵𞤩𞤫 𞤩𞤫𞤲 𞤈𞤮𞤦𞤫𞤪 𞤃𞤵𞤺𞤢𞤦𞤫 𞤫 𞤸𞤮𞥅𞤪𞤢𞥄𞤺𞤵 𞤤𞤫𞤴𞤣𞤭 𞤲𞤣𞤭𞤲. 𞤙𞤢𞤤𞤲𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤵𞤲𞤮𞥅 𞤃𞤵𞤺𞤢𞤦𞤫⹁ 𞤳𞤮 𞤅𞤭𞤦𞤵𞤧𞤵𞤧𞤮 𞤃𞤮𞤴𞤮 𞤴𞤢𞤤𞤼𞤵𞤲𞤮𞥅 𞤳𞤢 𞤰𞤫𞥅𞤱𞤤𞤵 𞤼𞤮𞤪𞤭𞥅 𞤴𞤭𞤥𞤩𞤫 𞤩𞤫𞤲 𞤣𞤫𞤰𞥆𞤭𞤲𞤢𞤺𞤮𞤤.
𞤙𞤢𞤤𞤲𞤣𞤫 𞥓𞥐 𞤶𞤮𞤤𞤮 𞥒𞥐𞥑𞥗⹁ 𞤷𞤢𞤺𞥆𞤢𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤰𞤫𞤼𞥆𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲⹁ 𞤉𞤥𞤫𞤪𞤧𞤮𞤲 𞤃𞤲𞤢𞤲𞤺𞤢𞤺𞤱𞤢⹁ 𞤸𞤮𞥅𞤪𞤫𞥅𞤶𞤮 𞤳𞤫𞤧𞤮 𞤮𞤲⹁ 𞤼𞤮𞤯𞥆𞤭𞥅 𞤅𞤭𞤦𞤵𞤧𞤭𞤧𞤮 𞤃𞤮𞤴𞤮 𞤳𞤮 𞤱𞤮𞤲𞤢 𞤶𞤢𞥄𞤺𞤮𞤪𞤢𞥄𞤯𞤮 𞤬𞤭𞥅 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭.
𞤐𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤱𞤮𞤲𞤵𞤲𞥋𞤺𞤵 𞤧𞤢𞤦𞤵 𞤋𞤧𞤥𞤢𞥄𞤴𞤭𞥅𞤤𞤢 𞤅𞤭𞥅𞤧𞤫⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤢𞤷𞥆𞤭𞤪𞤼𞤢𞥄 𞤺𞤮𞥅𞤼𞤮 𞤧𞤢𞤦𞤵 𞤣𞤢𞤪𞤲𞤣𞤫 𞤮𞤲𞤼𞤭𞤺𞤭⹁ 𞤥𞤢𞥄 𞤶𞤢𞤱𞤣𞤭 𞤮𞤲𞤼𞤭𞤺𞤭. 𞤐𞤺𞤵 𞤢𞤤𞤢𞥄 𞤤𞤫 𞤳𞤢𞤣𞤭 𞤤𞤫𞤳𞥆𞤭 𞤼𞤢𞤸𞤮. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤲𞤮 𞤸𞤢𞥄𞤲𞤭 𞤻𞤫𞤥𞤼𞤭𞤲𞤣𞤫 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤑𞤮 𞤸𞤢𞤲𞤣𞤫⹁ 𞤧𞤮 𞤲𞤶𞤢𞤥𞤣𞤭 𞥑𞥑 𞤸𞤫𞥅𞤱𞤭𞤪𞤭 𞤸𞤮𞤶𞤮𞤥𞤫 𞥕𞥙⹁ 𞤸𞤢𞤨𞥆𞤵 𞤁𞤮𞤲𞤢𞤤 𞤚𞤪𞤮𞤥𞤨 𞤲𞤺𞤵𞤲 𞤸𞤮𞥅𞤪𞤫 𞤀𞤥𞤫𞤪𞤭𞤳𞤢𞥄 𞤼𞤭𞤥𞥆𞤢𞤼𞤢. 
𞤅𞤮 𞤴𞤮𞤺𞤢𞥄𞤩𞤫 𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤲𞤮 𞤱𞤢𞤯𞤵𞤲𞤮𞥅 𞤫 𞤯𞤭𞤯𞤭 𞤧𞤭 𞤮 𞤭𞤥𞥆𞤮𞤼𞤮 𞤳𞤢 𞤶𞤵𞤤𞥆𞤫𞤪𞤫⹁ 𞤶𞤮𞥅𞤲𞤭 𞤤𞤢𞥄𞤩𞤭𞥅. 𞤖𞤢𞤲𞤳𞤭 𞤳𞤭𞥅𞤳𞤭𞥅𞤯𞤫 𞤮 𞤴𞤢𞤤𞤼𞤭𞤲𞥆𞤮 𞤯𞤮𞤱𞤤𞤵 𞤬𞤭𞥅 𞤱𞤢𞤴𞤲𞤭𞤼𞤢𞤺𞤮𞤤 𞤳𞤢𞤻𞤵𞤲 𞤫 𞤤𞤭𞤥𞤼𞤵𞤺𞤮𞤤 𞤺𞤮𞤤𞥆𞤫 𞤯𞤫 𞤮 𞤱𞤢𞤯𞤢𞤲𞤭 𞤀𞤥𞤫𞤪𞤭𞤳𞤢𞥄 𞤫 𞤲𞤣𞤫𞥅 𞤶𞤮𞥅𞤯𞤢𞤲𞤣𞤫 𞤱𞤢𞤶𞥆𞤫𞤪𞤫 𞤲𞤣𞤫 𞤣𞤵𞥅𞤩𞤭 𞤲𞤢𞤴𞤭. 𞤐𞤮 𞤼𞤢𞤱𞤢𞥄 𞤸𞤫𞤲 𞤳𞤮 𞤮 𞤥𞤢𞤲𞤼𞤮𞤪𞤭⹁ 𞤱𞤮𞤲𞤣𞤫𞤥𞤢 𞤮 𞤮𞤳𞥆𞤢𞥄𞤤𞤭 𞤀𞤥𞤫𞤪𞤭𞤳𞤢𞥄 𞤫 𞤱𞤮𞤤𞤣𞤫 𞤥𞤢𞤤𞥆𞤢 𞤸𞤢𞤩𞤪𞤫 𞤸𞤫𞤧𞤪𞤫. 𞤑𞤮𞤲𞤮 𞤲𞤮 𞤶𞤢𞤪𞤭 𞤳𞤢 𞤢𞤲𞤣𞤭𞤼𞤫𞤲 𞤱𞤮𞤲𞤣𞤫𞤥𞤢 𞤮 𞤤𞤭𞤺𞥆𞤭𞤼𞤭𞤪𞤲𞤮 𞤋𞤪𞤢𞤲 𞤱𞤢𞤪𞤵𞤺𞤮𞤤 𞤳𞤵𞥅𞤩𞤢𞤤𞥆𞤮 (𞤧𞤫𞤲𞤫𞤪𞤢𞤤𞤶𞤮) 𞤥𞤢𞤩𞥆𞤫 𞤭𞤲𞥆𞤫𞤼𞤫𞥅𞤯𞤮 𞤗𞤢𞥄𞤧𞤭𞤥 𞤅𞤵𞤤𞤢𞤴𞤥𞤢𞥄𞤲𞤭. 𞤅𞤭 𞤋𞤪𞤢𞤲 𞤴𞤮𞤩𞤼𞤭𞤲𞤮𞥅⹁ 𞤨𞤫𞤤𞥆𞤫𞤼 𞤯𞤵𞤥 𞤱𞤮𞤲𞤢𞤴𞤲𞤮 𞤥𞤢𞤧𞤭𞥅𞤦𞤮 𞤥𞤢𞤱𞤲𞤺𞤮.
𞤚𞤪𞤮𞤥𞤨 𞤼𞤢𞤱𞤼𞤭𞥅 𞤸𞤮𞥅𞤪𞤫𞥅𞤩𞤫 𞤯𞤭𞤯𞤭 𞤩𞤫 𞤮 𞤶𞤢𞤤𞤢𞤴𞤲𞤮𞥅⹁ 𞤔𞤮𞤪𞤺𞤶𞤵 𞤄𞤵𞥅𞤧 𞤃𞤢𞤱𞤯𞤮 𞤫 𞤔𞤭𞤥𞤭𞥅 𞤑𞤢𞤪𞤼𞤫𞤪⹁ 𞤱𞤢𞤯𞤵𞤺𞤮𞤤 𞤸𞤢𞤨𞥆𞤵 𞤺𞤮𞥅𞤼𞤮 𞤨𞤫𞤼 𞤳𞤢 𞤶𞤵𞤤𞥆𞤫𞤪𞤫. 𞤘𞤭𞤤𞤢 𞤀𞤥𞤫𞤪𞤭𞤳𞤢𞥄 𞤧𞤭𞤲𞤷𞤢𞥄⹁𞤯𞤵𞤥 𞤬𞤢𞤱𞤭𞥅 𞤣𞤵𞥅𞤩𞤭 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭 𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭⹁ 𞤳𞤮 𞤸𞤮𞥅𞤪𞤫𞥅𞤩𞤫 𞤧𞤢𞤨𞥆𞤮 𞤼𞤢𞤲 𞤣𞤢𞤪𞤭𞥅 𞤬𞤭𞥅 𞤶𞤮𞥅𞤯𞤢𞤲𞤣𞤫 𞤯𞤭𞤯𞤢𞤩𞤫𞤪𞤫 𞤪𞤮𞤳𞤭𞥅 𞤸𞤫𞤩𞤵𞤣𞤫. 𞤑𞤮 𞤼𞤪𞤮𞤥𞤨 𞤱𞤮𞤲𞤭 𞤧𞤢𞤨𞥆𞤢𞤩𞤮 𞤮𞤲. 𞤑𞤮 𞤳𞤢𞤲𞤳𞤮 𞤳𞤢𞤣𞤭 𞤱𞤮𞤲𞤭 𞤢𞤪𞤢𞤲𞤮 𞤫 𞤬𞤮𞤤𞥆𞤫𞥅𞤣𞤫 𞤤𞤢𞥄𞤦𞤭 𞤯𞤭𞤯𞤭. 𞤔𞤮𞥅𞤲𞤭 𞤮𞤥𞤮 𞤸𞤢𞤦𞥆𞤭𞥅 𞤻𞤢𞥄𞤱𞤫𞥅𞤣𞤫 𞤳𞤢 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮 𞤥𞤢𞤱𞤲𞤣𞤵 (𞤧𞤫𞤲𞤢𞥄) 𞤦𞤢𞤯𞤼𞤢𞤲𞤫 𞤥𞤵𞤪𞤼𞤮 𞤴𞤭𞤥𞤩𞤫 𞤩𞤫 𞤮 𞤧𞤵𞤴𞤲𞤵𞤲𞤮𞥅 𞤩𞤫𞤲 𞤫 𞤲𞤦𞤢𞤼𞤵 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲. 𞤑𞤮 𞤁𞤮𞤲𞤢𞤤 𞤚𞤪𞤮𞤥𞤨 𞤱𞤮𞤲𞤭 𞤳𞤢𞤣𞤭 𞤢𞤪𞤢𞤲𞤮 𞤫 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳𞤢𞥄 𞤧𞤢𞤤𞤢𞥄𞤣𞤫 𞤼𞤢𞤱𞤣𞤫𞤺𞤮𞤤 𞤫 𞤶𞤢𞤩𞥆𞤮 𞤬𞤭𞥅 𞤤𞤮𞤲𞤼𞤮𞤲𞥋𞤣𞤭𞤪𞤢𞤤 𞤸𞤮𞥅𞤪𞤫𞥅𞤩𞤫.
𞤐𞤺𞤮𞥅 𞤶𞤢𞤩𞥆𞤮 𞤳𞤮 𞤸𞤢𞤲𞤣𞤫 𞤳𞤢 𞤰𞤢𞤱𞤢𞤤 (𞤥𞤭𞤣𞤭) 𞤥𞤢𞤤𞥆𞤢 𞤫 𞤲𞤶𞤢𞤥𞤣𞤭 𞥑𞥒 𞤱𞤢𞤯𞤢𞤼𞤢. 𞤑𞤮 𞤫 𞤮𞤲 𞤧𞤢𞥄𞤭 𞤯𞤮𞤲⹁ 𞤄𞤢𞤴𞤣𞤫𞤲 𞤫 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲⹁ 𞤑𞤢𞤥𞤢𞥄𞤤𞤢 𞤖𞤢𞤪𞤭𞤧⹁ 𞤱𞤮𞥅𞤲𞤣𞤭𞤲𞤼𞤫𞥅 𞤬𞤭𞥅 𞤣𞤵𞥅𞤩𞤭 𞤲𞤢𞤴𞤭 𞤸𞤮𞥅𞤪𞤫 𞤤𞤫𞤴𞤣𞤭 𞤀𞤥𞤫𞤪𞤭𞤳𞤢𞥄 𞤲𞤣𞤭𞤲.
𞤄𞤢𞥄𞤦𞤢 𞤃𞤢𞤤𞤢𞥄𞤩𞤫 𞤐𞤦𞤢𞤳𞤫𞥅𞤪𞤵 𞤥𞤮 𞤑𞤮𞤤𞤣𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤅𞤫𞤲𞤫𞤺𞤢𞥄𞤤⹁ 𞤲𞤢𞤲𞤺𞤢𞥄𞤥𞤢 𞤸𞤢𞤲𞤳𞤭 𞤫 𞤐𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥑𞥔 𞤅𞤭𞥅𞤤𞤮 𞥒𞥐𞥒𞥑.   
𞤄𞤢𞥄𞤦𞤢 𞤥𞤢𞤤𞤢𞥄𞤩𞤫 𞤲𞤮 𞤭𞤲𞥆𞤭𞤼𞤭𞥅 𞤢𞤲𞥆𞤢𞤦𞤢𞥄𞤶𞤮 𞤀𞤤𞤤𞤢⹁ 𞤮𞤥𞤮 𞤢𞤣𞥆𞤭 𞤤𞤢𞥄𞤱𞤮𞤤 𞤳𞤫𞤧𞤮𞤤 𞤳𞤢𞤻𞤵𞤲 𞤫 𞤣𞤫𞤬𞤼𞤫𞤪𞤫 𞤱𞤭𞤫𞤼𞤫𞥅𞤲𞤣𞤫 “𞤔𞤢𞤥𞤶𞤢𞤥 𞤆𞤢𞤣𞤢𞥄𞤪” 𞤲𞤣𞤫 𞤮 𞤱𞤭𞤭 𞤲𞤮 𞤶𞤭𞤨𞥆𞤭𞥅 𞤫 𞤥𞤢𞤳𞥆𞤮. 𞤉𞤩𞤫 𞤥𞤢𞤖𞤭 𞤳𞤢𞤣𞤭 𞤧𞤵𞥅𞤣𞤵 𞤲𞤣𞤵 𞤩𞤫 𞤱𞤢𞤲𞤺𞤮𞤪𞤼𞤢 𞤱𞤢𞤲𞤮 𞤧𞤵𞥅𞤣𞤵 𞤳𞤢𞥄𞤦𞤢 𞤲𞤣𞤵𞤲 𞤃𞤢𞤳𞥆𞤢. 𞤌 𞤱𞤭𞤭⹁ 𞤣𞤫𞤬𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤳𞤮 𞤫 𞤯𞤫𞤲𞤺𞤢𞤤 𞤆𞤵𞤤𞤢𞤪 𞤶𞤭𞤨𞥆𞤭𞤲𞤢𞥄 𞤫 𞤥𞤢𞤳𞥆𞤮. 𞤑𞤮 𞤫 𞤯𞤫𞤲𞤺𞤢𞤤 𞤆𞤵𞤤𞤢𞤪 𞤳𞤢𞤣𞤭 𞤳𞤢𞤲𞤳𞤮 𞤫 𞤴𞤭𞤥𞤩𞤫  𞤥𞤢𞤳𞥆𞤮 𞤩𞤫𞤲  𞤩𞤫 𞤶𞤵𞥅𞤤𞤢𞤼𞤢.
𞤑𞤮𞤲𞤮 𞤱𞤮𞤲𞤢𞥄 𞤬𞤭𞥅 𞤲𞤺𞤮𞤤 𞤤𞤢𞥄𞤱𞤮𞤤 𞤳𞤫𞤧𞤮𞤤⹁ 𞤄𞤢𞥄𞤦𞤢 𞤃𞤢𞤤𞤢𞥄𞤩𞤫 𞤲𞤢𞤲𞤺𞤭𞤪𞤢𞥄. 𞤑𞤮 𞤱𞤮𞤲𞤭 𞤧𞤢𞤦𞤵 𞤫 𞤲𞤢𞤲𞤺𞤫𞥅𞤣𞤫⹁ 𞤳𞤮 𞤥𞤵𞤪𞤼𞤭𞤲𞤺𞤮𞤤 𞤳𞤢𞤻𞤵𞤲 𞤫 𞤪𞤫𞤲𞤣𞤵𞤺𞤮𞤤 𞤫 𞤶𞤭𞤱𞤵𞤲 𞤳𞤵𞤲 𞤸𞤫𞤤𞥆𞤭𞤬𞤢𞥄𞤳𞤢. 𞤖𞤢𞤪𞤭 𞤲𞤮𞤲 𞤸𞤮𞥅 𞤶𞤭𞤱𞤮 𞤳𞤫𞤷𞥆𞤮 𞤱𞤮𞤲𞤢𞥄 𞤣𞤫𞤦𞥆𞤮  𞤥𞤢𞤳𞥆𞤮 𞤥𞤮 𞤮 𞤪𞤫𞤧𞤭.
𞤔𞤭𞤱𞤮 𞤮𞤲 𞤳𞤮 𞤫 𞤸𞤮𞤯𞤮 𞤱𞤭𞤫𞤼𞤫𞥅𞤲𞤺𞤮 𞤅𞤢𞥄𞤪𞤫 𞤁𞤢𞥄𞤱𞤵𞥅𞤣𞤢 𞤶𞤫𞤴𞤢𞤲𞤮𞥅. 𞤏𞤮𞤲𞤢𞥄 𞤫 𞤧𞤢𞤺𞤮 𞤦𞤢𞥄𞤦𞤢 𞤶𞤭𞤱𞤮 𞤮𞤲⹁ 𞤄𞤢𞥄𞤦𞤢 𞤃𞤢𞤤𞤢𞥄𞤩𞤫 𞤰𞤫𞤼𞥆𞤭𞤪𞤲𞤮𞥅 𞤥𞤮. 𞤍𞤵𞤥 𞤥𞤫𞤼𞥆𞤭 𞤥𞤢𞤱𞤩𞤫 𞤶𞤭𞤱𞤮 𞤮𞤲 𞤳𞤢𞤻𞤵𞤲 𞤫 𞤶𞤮𞥅𞤯𞤮𞤣𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤳𞤢 𞤸𞤮𞤯𞤮. 𞤐𞤣𞤫𞤲⹁ 𞤩𞤫 𞤲𞤮𞤣𞥆𞤭 𞤤𞤢𞥄𞤥𞤵 𞤲𞤺𞤵𞤲⹁ 𞤩𞤫 𞤱𞤵𞤤𞥆𞤭𞤼𞤭𞥅 𞤸𞤮𞥅𞤪𞤫 𞤮𞥅 𞤱𞤭𞤭𞤼𞤭𞥅𞤯𞤮 𞤢𞤲𞥆𞤢𞥄𞤦𞤢𞥄𞤶𞤮. 𞤖𞤢𞤪𞤭 𞤴𞤭𞤥𞤩𞤫 𞤩𞤫𞤲 𞤑𞤮𞤤𞤣𞤢𞥄𞤪𞤭 𞤲𞤣𞤭𞤲 𞤸𞤢𞥄𞤩𞤭𞥅 𞤥𞤮⹁ 𞤳𞤮𞤲𞤮 𞤯𞤵𞥅𞤯𞤵𞤩𞤫 𞤲𞤮 𞤸𞤵𞤤𞤭 𞤥𞤮 𞤧𞤢𞤦𞤵 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲.
𞤑𞤮 𞤪𞤮𞤱𞤢𞤲𞤭⹁ 𞤭𞤲𞤣𞤫 𞤄𞤢𞥄𞤦𞤢 𞤃𞤢𞤤𞤢𞥄𞤩𞤫 𞤬𞤵𞤯𞥆𞤭 𞤶𞤢𞥄𞤤𞤢𞥄𞤣𞤫 𞤬𞤮𞤼𞤢⹁ 𞤲𞤣𞤫 𞤯𞤮𞤱𞤤𞤭 𞤥𞤢𞤳𞥆𞤮 𞤧𞤢𞥄𞤳𞤭𞤼𞤢𞤲𞤮𞥅 𞤸𞤮𞥅𞤪𞤫 𞤶𞤵𞤩𞥆𞤵𞤤𞤭 𞤼𞤮𞤳𞥆𞤮𞤲𞥋𞤣𞤭𞤪𞤫 𞤯𞤭𞤲. 𞤉 𞤲𞤣𞤫𞤪 𞤯𞤭𞤲 𞤯𞤮𞤱𞤤𞤭⹁ 𞤮 𞤴𞤭𞤢𞥄 𞤳𞤢𞤲𞤳𞤮 𞤫 𞤺𞤮𞤥𞤯𞤭𞤲𞤩𞤫 𞤥𞤮 𞤩𞤫𞤲⹁ 𞤫𞤩𞤫 𞤣𞤢𞤪𞤭𞥅 𞤫𞤩𞤫 𞤶𞤵𞥅𞤤𞤢 𞤫 𞤆𞤵𞤤𞤢𞤪. 𞤍𞤵𞤥 𞤱𞤮𞤲𞤢𞤲𞥆𞤮 𞤴𞤭𞤥𞤩𞤫 𞤩𞤫𞤲 𞤽𞤢𞤤𞤢𞤱𞤮 𞤥𞤢𞤱𞤲𞤺𞤮.
𞤀𞤣𞤮 𞤄𞤢𞥄𞤦𞤢 𞤃𞤢𞤤𞤢𞥄𞤩𞤫⹁ 𞤸𞤢𞤪𞤭 𞤳𞤮 𞤦𞤢𞥄𞤦𞤢 𞤥𞤢𞤳𞥆𞤮 𞤢𞤪𞤣𞤭𞤲𞤮𞥅 𞤲𞤺𞤮𞤤 𞤤𞤢𞥄𞤱𞤮𞤤 𞤳𞤫𞤧𞤮𞤤. 𞤑𞤮𞤲𞤮 𞤫 𞤶𞤵𞥅𞤤𞤣𞤫𞥅𞤪𞤫 𞤣𞤮𞤲𞤳𞤭𞤲 𞤲𞤣𞤫𞤲 𞤪𞤮𞤱𞤢𞤲𞤭⹁ 𞤦𞤢𞥄𞤦𞤢 𞤥𞤢𞤳𞥆𞤮 𞤬𞤢𞥄𞤤𞤢𞤲𞤮 𞤸𞤭𞤪𞤧𞤵𞤣𞤫 𞤧𞤵𞤳𞤢 𞤬𞤭𞥅 𞤤𞤢𞤴𞥆𞤢 𞤥𞤵𞤲 𞤳𞤢𞤲⹁ 𞤳𞤮𞤲𞤮 𞤮𞤲 𞤧𞤵𞤳𞤢 𞤯𞤮𞤲 𞤥𞤵𞤪𞤼𞤭 𞤱𞤢𞤪𞤭 𞤥𞤮. 𞤍𞤵𞤥 𞤱𞤮𞤲𞤭 𞤸𞤢𞤩𞤪𞤫 𞤥𞤢𞤱𞤲𞤣𞤫 𞤳𞤢 𞤸𞤮𞤯𞤮 𞤥𞤢𞤩𞥆𞤫. 𞤒𞤭𞤥𞤩𞤫 𞤶𞤫𞥅𞤺𞤮𞤮 𞤥𞤢𞥄𞤴𞤭.  𞤑𞤮 𞤺𞤭𞤤𞤢 𞤲𞤣𞤫𞤲𞤧𞤢𞤴⹁ 𞤄𞤢𞥄𞤦𞤢 𞤃𞤢𞤤𞤢𞥄𞤩𞤫 𞤢𞤪𞤣𞤭𞥅 𞤲𞤺𞤮𞤤 𞤤𞤢𞥄𞤱𞤮𞤤.
𞤑𞤮 𞤸𞤢𞤲𞤳𞤭 𞤶𞤫𞤥𞥆𞤢 𞤫 𞤥𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑𞥒 𞤅𞤭𞥅𞤤𞤮 𞤯𞤵𞤥 𞤱𞤢𞤯𞤭⹁ 𞤫 𞤧𞤢𞥄𞤪𞤫 𞤭𞤲𞥆𞤫𞤼𞤫𞥅𞤲𞤣𞤫 𞤑𞤢𞤲𞤳𞤢𞤲⹁ 𞤱𞤮𞤲𞤣𞤫 𞤼𞤮 𞤁𞤮𞤱𞤪𞤭 𞤘𞤭𞤲𞤫.
𞤑𞤮 𞤨𞤵𞤼𞥆𞤢𞤤𞤭𞥅𞤪𞤵 (𞤥𞤮𞤼𞤮𞥅𞤪𞤵) 𞤮 𞤬𞤢𞥄𞤤𞤢𞤲𞤮𞥅 𞤱𞤵𞤶𞥆𞤵𞤣𞤫 𞤫 𞤣𞤢𞤥𞤦𞤵𞤺𞤢𞤤 𞤴𞤫𞥅𞤴𞤭𞤪𞤣𞤫 𞤱𞤮𞤲𞤣𞤫 𞤄𞤢𞤲𞤢𞤲𞤳𞤮𞤪𞤮𞤣𞤢𞥄⹁ 𞤼𞤢𞤳𞥆𞤮 𞤤𞤵𞥅𞤥𞤮 𞤁𞤭𞤦𞤭𞤣𞤢𞥄 𞤲𞤺𞤮𞤲. 𞤖𞤢𞤪𞤭 𞤮𞤥𞤮 𞤱𞤮𞤲𞤣𞤵𞤲𞤮𞥅 𞤫 𞤦𞤢𞤤𞥆𞤮 𞤥𞤢𞤳𞥆𞤮⹁ 𞤳𞤮𞤲𞤮 𞤮𞤲𞤯𞤮𞤲 𞤣𞤮𞤺𞤭 𞤤𞤢𞥄𞤱𞤭𞥅.
𞤉 𞤬𞤭𞤤𞥆𞤢𞤴𞤫𞥅 𞤼𞤢𞤱𞤢𞤲𞤮𞥅𞤯𞤮 𞤯𞤮𞤲⹁ “𞤳𞤮 𞤫 𞤨𞤵𞤼𞥆𞤢𞤤𞤭𞥅𞤪𞤵 𞤩𞤫 𞤢𞤪𞤭⹁ 𞤩𞤫 𞤣𞤢𞤪𞤮𞤴𞤭𞥅 𞤳𞤢 𞤺𞤢𞤯𞤢 𞤤𞤢𞥄𞤱𞤮𞤤⹁ 𞤫𞤩𞤫 𞤢𞤴𞤲𞤭𞤼𞤢 𞤨𞤵𞤼𞥆𞤢𞤤𞤭𞥅𞤪𞤵 𞤣𞤢𞤪𞤭𞤲𞤮𞥅𞤲𞤣𞤵 𞤫 𞤣𞤢𞤥𞤦𞤵𞤺𞤢𞤤 𞤴𞤫𞥅𞤴𞤭𞤪𞤣𞤫 𞤣𞤫𞤦𞥆𞤮 𞤺𞤮𞥅. 𞤖𞤢𞤪𞤭 𞤲𞤮𞤲⹁ 𞤱𞤢𞤯𞤭𞥅 𞤴𞤮𞤲𞤼𞤫𞤪𞤫 𞤫𞤩𞤫 𞤢𞤪𞤢 𞤰𞤫𞥅𞤱𞤵𞤺𞤮𞤤 𞤨𞤵𞤼𞥆𞤢𞤤𞤭𞥅𞤶𞤭 𞤳𞤢 𞤤𞤢𞥄𞤱𞤮𞤤 𞤯𞤮𞤮. 𞤐𞤣𞤫 𞤣𞤫𞤦𞥆𞤮 𞤶𞤮𞥅𞤥𞤢 𞤲𞤣𞤵𞥅 𞤨𞤵𞤼𞥆𞤢𞤤𞤭𞥅𞤪𞤵 𞤱𞤮𞤯𞥆𞤭𞤼𞤮𞤪𞤲𞤮𞥅 𞤴𞤫𞥅𞤴𞤭𞤪𞤣𞤫 𞤥𞤵𞤲 𞤲𞤣𞤫𞤲⹁ 𞤺𞤮𞥅𞤼𞤮 𞤫 𞤩𞤫𞥅 𞤱𞤵𞤴𞤩𞤫 𞤼𞤭𞤨𞥆𞤭𞥅⹁ 𞤮 𞤴𞤢𞤸𞤭 𞤮 𞤲𞤣𞤢𞥄𞤪𞤮𞤴𞤭 𞤧𞤭 𞤧𞤢𞥄𞤦𞤭𞤱𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤸𞤵𞤩𞥆𞤭𞤲𞤢𞤴 𞤨𞤵𞤼𞥆𞤢𞤤𞤭𞥅𞤪𞤵 𞤲𞤣𞤵𞤲. 
𞤇𞤢𞤴 𞤲𞤣𞤵 𞤸𞤵𞤩𞥆𞤭𞥅⹁ 𞤮 𞤰𞤢𞤱𞤭 𞤸𞤮𞥅𞤪𞤫 𞤥𞤢𞤴𞤪𞤵 𞤮 𞤬𞤢𞥄𞤤𞤢𞥄 𞤣𞤮𞤺𞤵𞤣𞤫. 𞤃𞤭 𞤧𞤮𞤲𞤳𞤭 𞤲𞤺𞤵𞤶𞥆𞤮⹁ 𞤯𞤭𞤯𞤥𞤮 𞤥𞤢𞤳𞥆𞤮 𞤸𞤢𞤦𞥆𞤭𞤲𞤮𞥅𞤯𞤮 𞤥𞤮 𞤮𞤲 𞤣𞤮𞤺𞤭⹁ 𞤳𞤢𞤲𞤳𞤮 𞤳𞤢𞤣𞤭 𞤮 𞤬𞤵𞤯𞥆𞤭 𞤣𞤮𞤺𞤵𞤣𞤫. 𞤃𞤭 𞤰𞤫𞤼𞥆𞤭 𞤥𞤮𞤼𞤮𞥅𞤪𞤵 𞤢𞤲 𞤲𞤣𞤵𞤲 𞤥𞤭 𞤶𞤮𞤳𞥆𞤭 𞤥𞤮. 𞤐𞤣𞤫 𞤥𞤭 𞤸𞤫𞤱𞤼𞤭𞤼𞤮𞤪𞤲𞤮𞥅 𞤥𞤮⹁ 𞤥𞤭 𞤲𞤢𞤲𞤺𞤭 𞤨𞤵𞤼𞥆𞤢𞤤𞤭𞥅𞤪𞤵 𞤲𞤣𞤵𞤲⹁ 𞤥𞤭 𞤬𞤫𞤼𞥆𞤭 𞤲𞤺𞤵𞤶𞥆𞤮 𞤲𞤺𞤵𞤶𞥆𞤮. 𞤌 𞤸𞤵𞤤𞤭⹁ 𞤮 𞤼𞤭𞤨𞥆𞤭𞥅 𞤬𞤵𞤯𞥆𞤭 𞤣𞤮𞤺𞤵𞤣𞤫. 𞤒𞤭𞤥𞤩𞤫 𞤩𞤫𞤲 𞤶𞤮𞤳𞥆𞤭𞤼𞤭 𞤥𞤮. 𞤇𞤢𞤴 𞤩𞤫 𞤲𞤢𞤲𞤺𞤭𞥅 𞤥𞤮⹁ 𞤩𞤫 𞤨𞤭𞤴𞤭 𞤥𞤮 𞤸𞤢𞥄 𞤮 𞤤𞤢𞤸𞤭. “
𞤐𞤮 𞤱𞤮𞥅𞤱𞤭𞤪𞤭 𞤲𞤮𞤲⹁ 𞤨𞤮𞤤𞤭𞥅𞤧𞤢𞥄𞤩𞤫 𞤩𞤫𞤲 𞤶𞤢𞤩𞤢𞥄𞤤𞤭 𞤵𞤳𞥆𞤭𞤼𞤢𞥄𞤣𞤫⹁ 𞤶𞤮𞥅𞤲𞤭 𞤲𞤮𞤲⹁ 𞤲𞤺𞤵𞤶𞥆𞤮 𞤮 𞤥𞤢𞥄𞤴𞤭𞥅 𞤸𞤢𞤲𞤳𞤭 𞤦𞤭𞤥𞤦𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤦𞤢𞤯𞤼𞤢𞤲𞤫 𞤨𞤭𞤺𞥆𞤢𞤤 𞤲𞤺𞤢𞤤 𞤮 𞤸𞤫𞤩𞤭 𞤲𞤺𞤢𞤤.
𞤍𞤭𞤯𞤥𞤮 𞤥𞤢𞤳𞥆𞤮 𞤮𞤲 𞤲𞤢𞤲𞤺𞤢𞥄𞤳𞤢 𞤼𞤢𞤸𞤮⹁ 𞤳𞤮𞤲𞤮 𞤧𞤵𞤳𞤢𞥄𞤩𞤫 𞤳𞤢𞤱𞤼𞤢𞤤 𞤄𞤢𞤲𞤢𞤲𞤳𞤮𞤪𞤮𞤣𞤢𞥄 𞤲𞤺𞤢𞤤 𞤲𞤮 𞤯𞤢𞤩𞥆𞤵𞤼𞤮𞤣𞤫 𞤥𞤮.
𞤏𞤢𞤪𞤵𞤺𞤮𞤤 𞤲𞤺𞤵𞤶𞥆𞤮⹁ 𞤳𞤮 𞤳𞤮 𞤱𞤮𞥅𞤱𞤭 𞤑𞤢𞤲𞤳𞤢𞤲 𞤳𞤢𞤻𞤵𞤲 𞤫 𞤷𞤢𞤫 𞤸𞤭𞤳𞥆𞤮𞤪𞤯𞤫 𞤼𞤮𞤲 𞤫 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭 𞤳𞤢𞤣𞤭. 𞤑𞤮 𞤱𞤮𞤲𞤭 𞤧𞤮𞤲 𞤧𞤢𞤦𞤵 𞤯𞤵𞤥⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤤𞤢𞥄𞤥𞤵 𞤲𞤺𞤵𞤲 𞤲𞤵𞤲𞤯𞤢𞥄⹁ 𞤧𞤭 𞤱𞤵𞤴𞤩𞤫 𞤲𞤢𞤲𞤺𞤢𞥄𞤥𞤢 𞤲𞤢𞤩𞤢𞥄𞤥𞤢 𞤻𞤢𞥄𞤱𞤮𞥅𞤪𞤫⹁ 𞤩𞤫 𞤢𞤷𞥆𞤵𞤼𞤫𞤼𞤫. 𞤖𞤢𞤴 𞤧𞤭 𞤩𞤫 𞤧𞤮𞤳𞤢𞥄 𞤥𞤢⹁ 𞤩𞤫 𞤲𞤫𞥅𞤩𞤢𞤼𞤢𞥄 𞤳𞤢 𞤲𞤦𞤢𞤦𞥆𞤢. 
𞤑𞤮 𞤽𞤢𞤤𞤯𞤭𞤲𞤭 𞤲𞤮 𞤱𞤢𞤯𞤢 𞤘𞤭𞤲𞤫. 𞤃𞤮 𞤱𞤵𞤶𞥆𞤭𞥅 𞤳𞤮 𞤬𞤢𞤥𞤯𞤭⹁ 𞤮𞤲𞤼𞤭𞤺𞤭 𞤣𞤢𞤯𞤢𞤼𞤢𞥄 𞤨𞤭𞤴𞤫𞥅𞤣𞤫⹁ 𞤳𞤮𞤲𞤮 𞤧𞤭 𞤮𞤲𞤼𞤭𞤺𞤭 𞤱𞤵𞤶𞥆𞤭𞥅 𞤳𞤮 𞤯𞤵𞥅𞤯𞤭⹁ 𞤮 𞤳𞤫𞤤𞥆𞤢𞤲𞤼𞤫. 𞤖𞤢𞤴 𞤲𞤫𞥅𞤩𞤢𞥄𞤤𞤭⹁ 𞤔𞤫𞤴𞤲𞤢𞤦𞤵 𞤁𞤢𞤪𞤢𞥄𞤥𞤫⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤶𞤢𞤲𞤺𞤣𞤫 𞤻𞤫𞥅𞤻𞤢𞤤⹁ 𞤲𞤮 𞤼𞤵𞥅𞤥𞤢𞤲𞤮𞥅 𞤱𞤵𞤶𞥆𞤵𞤺𞤮𞤤 𞤳𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫 𞤲𞤮𞥅𞤺𞤢𞤴 (𞤥𞤭𞤤𞤭𞤴𞤮𞤲 𞥒𞥐 𞤣𞤢𞤤𞤢)⹁ 𞤳𞤮𞤲𞤮 𞤸𞤢𞤲 𞤶𞤮𞥅𞤲𞤭 𞤸𞤮 𞤭𞤼𞥆𞤢𞥄𞤳𞤢⹁ 𞤸𞤮 𞤲𞤢𞤩𞤢𞥄𞤳𞤢 𞤻𞤢𞥄𞤱𞤮𞥅𞤪𞤫. 𞤑𞤮 𞤱𞤢𞤲𞤮 𞤲𞤭𞥅 𞤳𞤢𞤣𞤭⹁ 𞤆𞤮𞤤 𞤃𞤵𞥅𞤧𞤢𞥄 𞤔𞤢𞥄𞤱𞤢𞤪𞤢⹁ 𞤻𞤢𞥄𞤱𞤢𞤲𞤮⹁ 𞤮 𞤸𞤢𞤨𞥆𞤢𞤲𞤢𞥄 𞤧𞤮𞤳𞤫𞥅𞤣𞤫 𞤣𞤵𞥅𞤩𞤭 𞤶𞤮𞤱𞤭 𞤧𞤢𞤦𞤵 𞤱𞤵𞤶𞥆𞤵𞤺𞤮𞤤 𞤳𞤮 𞤩𞤢𞤣𞤭𞥅 𞤣𞤵𞤶𞤵𞤲𞤫 (𞤥𞤭𞤤𞤭𞤴𞤢𞤪) 𞤷𞤢𞤨𞥆𞤢𞤲𞤯𞤫 𞥔𞥐 𞤊𞤢𞤪𞤢𞤲 𞤥𞤢𞤤𞥆𞤢 𞤣𞤵𞤦𞤵𞤲𞤫 𞤲𞤢𞤴𞤭 𞤁𞤢𞤤𞤢⹁ 𞤸𞤢𞤴 𞤤𞤫𞤦𞥆𞤭 𞤼𞤢𞤼𞤭 𞤮 𞤼𞤭𞤥𞥆𞤭𞤲𞤢𞥄𞤤𞤭 𞤳𞤢 𞤶𞤮𞥅𞤳𞤪𞤫⹁ 𞤸𞤢𞤪𞤭 𞤮 𞤢𞤷𞥆𞤭𞤼𞤢𞥄𞤥𞤢.
𞤁𞤮𞤲𞤢𞤤 𞤚𞤪𞤮𞤥𞤨 𞤲𞤮 𞤼𞤭𞤳𞥆𞤢𞤲𞤭 𞤩𞤭𞤯𞥆𞤮 𞤥𞤢𞤳𞥆𞤮 𞤣𞤫𞤦𞥆𞤮 𞤮𞤲 𞤋𞤾𞤢𞤲𞤳𞤢 𞤚𞤪𞤮𞤥𞤆 𞤫 𞤥𞤮𞥅𞤣𞤭 𞤥𞤵𞤲 𞤔𞤢𞤪𞤫𞤣 𞤑𞤵𞥃𞤲𞤫𞥅𞤪.
𞤑𞤮 𞤱𞤮𞤲𞤭 𞤧𞤢𞤦𞤵 𞤯𞤵𞤥⹁ 𞤳𞤮 𞤼𞤢𞤱𞤣𞤫 𞤋𞤾𞤢𞤲𞤳𞤢 𞤫 𞤥𞤮𞥅𞤣𞤭 𞤥𞤵𞤲 𞤸𞤮𞤤𞥆𞤭𞥅 𞤬𞤢𞥄𞤤𞤫 𞤼𞤢𞤱𞤫𞤺𞤮𞤤 𞤳𞤢 𞤶𞤢𞤩𞥆𞤮 𞤬𞤭𞥅 𞤶𞤮𞤯𞥆𞤭𞤲𞤺𞤮𞤤 𞤔𞤮𞥅 𞤄𞤢𞤴𞤣𞤫𞤲. 𞤑𞤢𞤲𞤳𞤮 𞤤𞤫 𞤁𞤮𞤲𞤢𞤤 𞤚𞤪𞤮𞤥𞤨⹁ 𞤮 𞤸𞤮𞤤𞥆𞤭𞥅𞤲𞤮 𞤱𞤮𞤲𞤣𞤫𞤥𞤢 𞤮 𞤼𞤢𞤱𞤫𞤼𞤢𞥄𞤳𞤫 𞤳𞤢 𞤄𞤢𞤴𞤣𞤫𞤲 𞤤𞤢𞥄𞤥𞥆𞤭𞤲𞤼𞤫𞥅. 𞤘𞤭𞤤𞤢 𞤔𞤮𞥅 𞤄𞤢𞤴𞤣𞤫𞤲 𞤬𞤮𞥅𞤤𞤭 𞤥𞤮⹁ 𞤮 𞤧𞤢𞤤𞤭𞤳𞤫 𞤶𞤢𞤩𞤵𞤺𞤮𞤤 𞤳𞤮 𞤴𞤢𞤤𞤼𞤭 𞤫 𞤧𞤵𞤩𞤮 𞤲𞤺𞤮𞤲.
𞤒𞤮𞤺𞤢 𞤫 𞤩𞤢𞤣𞤭𞥅𞤩𞤫 𞤋𞤾𞤢𞤲𞤳𞤢 𞤚𞤪𞤮𞤥𞤨 𞤩𞤫𞤲⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤸𞤮𞤥𞤮 𞤢𞥄𞤲𞤭 𞤱𞤮𞤼𞤢 𞤣𞤢𞤪𞤲𞤣𞤫 𞤦𞤢𞥄𞤦𞤢 𞤥𞤢𞤳𞥆𞤮 𞤲𞤣𞤫𞤲 𞤬𞤢𞥄𞤣𞤫 𞤫 𞤦𞤢𞤯𞤼𞤢𞤤 𞤧𞤵𞤩𞤮 𞤲𞤺𞤮𞤲 𞤱𞤮𞤲𞤵 𞤧𞤢𞤦𞤵 𞤸𞤢𞥄 𞤥𞤵𞤪𞤢𞥄𞤯𞤭 𞤥𞤢𞤳𞥆𞤮 𞤯𞤭𞤲 𞤴𞤫𞥅𞤦𞤮𞥅. 𞤍𞤵𞥅𞤯𞤵𞤩𞤫 𞤫 𞤩𞤫 𞤸𞤮 𞤸𞤵𞥅𞤱𞤮𞤲𞥋𞤣𞤭𞤪𞤼𞤢 𞤩𞤫𞤲⹁ 𞤳𞤮 𞤦𞤢𞤥𞤦𞤢𞤥𞤩𞤫 𞤔𞤮𞥅 𞤄𞤢𞤴𞤣𞤫𞤲. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤐𞤭𞤱 𞤒𞤮𞤪𞤳⹁ 𞤧𞤢𞥄𞤪𞤫 𞤳𞤢 𞤩𞤫 𞤭𞤱𞤭 𞤯𞤮𞤲⹁ 𞤳𞤮 𞤄𞤢𞤴𞤣𞤫𞤲 𞤩𞤵𞤪𞤢𞥄 𞤴𞤭𞤯𞤫𞥅𞤣𞤫. 𞤉 𞤸𞤭𞤲𞤤𞤫 𞤳𞤢𞤣𞤭⹁ 𞤋𞤱𞤢𞤲𞤳𞤢 𞤫 𞤥𞤮𞥅𞤣𞤭 𞤥𞤵𞤲 𞤔𞤢𞥄𞤪𞤫𞤣 𞤲𞤮 𞤬𞤢𞥄𞤤𞤢𞥄 𞤵𞤳𞥆𞤢𞥄𞤣𞤫 𞤫 𞤣𞤢𞤱𞤪𞤮. 𞤑𞤮 𞤯𞤵𞤥 𞤱𞤢𞤯𞤭 𞤩𞤫 𞤬𞤢𞥄𞤤𞤢𞥄𞤳𞤢 𞤴𞤮 𞤭𞤲𞤯𞤫 𞤥𞤢𞤩𞥆𞤫 𞤦𞤮𞤲𞤵. 
𞤘𞤭𞤤𞤢 𞤴𞤭𞤥𞤩𞤫 𞤚𞤪𞤮𞤥𞤨 𞤩𞤫𞤲 𞤥𞤵𞤪𞤼𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤬𞤫𞤰𞥆𞤵𞤲𞥋𞤣𞤫 𞤴𞤢𞤲𞤭 𞤫 𞤲𞤦𞤢𞤼𞤵 𞤧𞤢𞤪𞤭𞤴𞤭𞤲𞤮𞥅𞤩𞤫 𞤩𞤫𞤲⹁ 𞤯𞤵𞤯𞤵𞤩𞤫 𞤱𞤮𞤯𞥆𞤭𞤼𞤭𞤳𞤫 𞤥𞤮. 𞤖𞤢𞤴 𞤴𞤮𞤺𞤢 𞤫 𞤳𞤮𞥅𞤸𞤮𞥅𞤩𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤲𞤮 𞤽𞤭𞤻𞤵𞤣𞤫 𞤥𞤮 𞤶𞤮𞥅𞤲𞤭. 𞤍𞤵𞥅𞤯𞤵𞤩𞤫 𞤳𞤢𞤣𞤭 𞤼𞤮𞤪𞤭𞤳𞤫 𞤴𞤮 𞤮 𞤭𞤱𞤵 𞤳𞤢 𞤤𞤢𞥄𞤥𞤵 𞤬𞤭𞥅 𞤳𞤢𞤤𞤢 𞤳𞤮 𞤴𞤮𞤲𞤼𞤫𞤪𞤫 𞤼𞤢𞤲 𞤸𞤫𞤣𞥆𞤭𞥅 𞤸𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵𞤲 𞤼𞤭𞤥𞥆𞤢.
𞤘𞤭𞤤𞤢 𞤫 𞤢𞥄𞤩𞤵𞤲𞥋𞤣𞤫⹁ 𞤼𞤫𞥅𞤳𞤵𞤲𞥆𞤢𞥄𞤩𞤫 𞤩𞤫𞤲 𞤥𞤢𞤤𞥆𞤢 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲 𞤲𞤮 𞤼𞤭𞤲𞤼𞤵𞤣𞤫 𞤲𞤺𞤢𞤥 𞤸𞤫𞥅𞤪𞤼𞤭𞤲𞤺𞤮𞤤 𞤻𞤢𞥄𞤱𞤮𞥅𞤶𞤫 𞤨𞤢𞤱𞤫 𞤬𞤮𞤤𞥆𞤭𞤪𞤯𞤫 𞤚𞤪𞤮𞤥𞤨. 𞤐𞤮 𞤼𞤭𞤶𞥆𞤢𞥄 𞤳𞤢 𞤯𞤫𞤲 𞤻𞤢𞥄𞤱𞤮𞥅𞤶𞤫 𞤼𞤢𞤦𞤭𞤼𞤢⹁ 𞤧𞤢𞤦𞤵 𞤳𞤮 𞤣𞤫𞤥𞤮𞤳𞤢𞤪𞤢𞥄𞤩𞤫 𞤩𞤫𞤲 𞤶𞤮𞤺𞤭𞥅 𞤣𞤮𞥅𞤤𞤫 𞤳𞤢 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮 𞤤𞤫𞤴𞤪𞤵. 𞤖𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤴𞤮𞤺𞤢 𞤫 𞤪𞤫𞤨𞤭𞤦𞤭𞤤𞤭𞤲𞥆𞤢𞥄𞤩𞤫 𞤩𞤫𞤲 𞤲𞤮 𞤼𞤢𞤱𞤼𞤭 𞤫𞤩𞥆𞤮𞥅𞤪𞤫 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤚𞤪𞤮𞤥𞤨. 
𞤅𞤭 𞤧𞤵𞥅𞤣𞤵 𞤤𞤫𞤴𞤪𞤵 𞤲𞤣𞤵𞤲 𞤼𞤢𞤦𞤭𞤲𞤼𞤭𞤲𞤭𞥅 𞤨𞤢𞤱𞤫 𞤯𞤫𞤲⹁ 𞤩𞤫 𞤬𞤫𞤰𞥆𞤭𞤲𞤢𞤴 𞤯𞤫 𞤳𞤢 𞤧𞤵𞥅𞤣𞤵 𞤣𞤮𞤱𞤪𞤵 (𞤧𞤫𞤲𞤢𞥄). 𞤑𞤮 𞤯𞤮𞤲 𞤚𞤪𞤮𞤥𞤨 𞤻𞤢𞥄𞤱𞤫𞤼𞤫𞥅. 𞤅𞤭 𞤼𞤢𞤼𞤢𞤩𞤫 𞤯𞤭𞤯𞤭 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲 𞤻𞤭𞥅𞤩𞤭𞤲𞤭𞥅 𞤨𞤢𞤱𞤫 𞤯𞤫𞤲⹁ 𞤸𞤢𞤪𞤢𞤴 𞤚𞤪𞤮𞤥𞤨 𞤬𞤮𞤤𞥆𞤢𞥄𞤥𞤢. 𞤌 𞤭𞤼𞥆𞤫𞤼𞤫 𞤳𞤢 𞤶𞤵𞤤𞥆𞤫𞤪𞤫⹁ 𞤃𞤢𞤴𞤳 𞤆𞤫𞤲𞤧⹁ 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲 𞤤𞤮𞤲𞤼𞤮𞥅 𞤥𞤮. 𞤌 𞤸𞤢𞤯𞤫𞤼𞤫 𞤸𞤫𞤩𞤵𞤺𞤮𞤤 𞤳𞤢𞤤𞤢 𞤼𞤫𞤣𞥆𞤵𞤲𞥋𞤺𞤢𞤤 𞤸𞤫𞥅𞤪𞤼𞤭𞤲𞤢𞤲𞤢𞥄𞤲𞤺𞤢𞤤 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤱𞤢𞤲𞤮 𞤸𞤭𞤱𞤮𞥅𞤩𞤫 𞤳𞤮 𞤸𞤭𞤤𞤲𞤮𞥅 𞤬𞤭𞥅 𞤳𞤭𞤧𞤢𞤤 𞤥𞤢𞤳𞥆𞤮⹁ 𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭 𞤣𞤢𞤤𞤢 𞤳𞤮 𞤸𞤮𞥅𞤪𞤫𞥅𞤩𞤫 𞤸𞤭𞤩𞥆𞤫 𞤩𞤫𞤲 𞤴𞤮𞤩𞤫𞤼𞤫𞥅 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢⹁ 𞤳𞤢𞤻𞤵𞤲 𞤫 𞤬𞤫𞥅𞤪𞤫 𞤲𞤮 𞤮 𞤴𞤭𞥅𞤤𞤮𞤪𞤢….
𞤑𞤮 𞤽𞤢𞤤𞤯𞤭𞤲𞤭 𞤲𞤮 𞤱𞤢𞤯𞤭 𞤼𞤮 𞤧𞤢𞥄𞤪𞤫 𞤂𞤢𞤦𞤫 (𞤊𞤵𞥅𞤼𞤢)⹁ 𞤘𞤭𞤲𞤫.
𞤑𞤮 𞤱𞤮𞥅𞤱𞤭⹁ 𞤧𞤮 𞤲𞤫𞤯𞥆𞤮 𞤲𞤮 𞤬𞤢𞥄𞤤𞤢𞥄 𞤱𞤢𞤪𞤵𞤣𞤫 𞤸𞤮𞥅𞤪𞤫 𞤥𞤵𞤲⹁ 𞤳𞤮 𞤩𞤮𞤺𞥆𞤮𞤤 𞤮 𞤸𞤢𞤩𞥆𞤢𞤼𞤢 𞤮 𞤱𞤫𞤲𞤺𞤭𞤼𞤮𞥅⹁ 𞤥𞤢𞥄 𞤮 𞤯𞤢𞤩𞥆𞤢 𞤬𞤫𞤼𞤫𞤤 𞤮 𞤬𞤫𞤼𞤤𞤭𞤼𞤮𞥅. 𞤑𞤮𞤲𞤮 𞤥𞤮𞥅𞤣𞤭 𞤀𞤸𞤥𞤢𞤣𞤵 𞤄𞤢𞤪𞤭 𞤥𞤮 𞤂𞤢𞤦𞤫⹁ 𞤳𞤮 𞤼𞤵𞥅𞤦𞤢 (𞤲𞤺𞤮𞤪𞤺𞤵) 𞤥𞤵𞤲 𞤲𞤦𞤢𞤲 𞤴𞤢𞤲𞤢𞤲𞤭.
𞤑𞤮 𞤸𞤢𞤲𞤳𞤭 𞤫 𞤀𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥑𞥑 𞤅𞤭𞥅𞤤𞤮⹁ 𞤯𞤵𞤥 𞤱𞤢𞤯𞤭 𞤦𞤢𞤲𞤽𞤫 𞤐𞤶𞤮𞥅𞤤𞤵 𞤫 𞤲𞤣𞤫𞤪 𞤳𞤢𞤱𞤼𞤢𞤤 𞤆𞤵𞤲𞤷𞤵𞤲. 𞤃𞤮𞥅𞤣𞤭 𞤀𞤸𞤢𞤥𞤢𞤣𞤵 𞤴𞤢𞤱𞤼𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭. 𞤉 𞤬𞤭𞤤𞥆𞤢𞤴𞤫𞥅 𞤦𞤢𞤨𞥆𞤭𞤪𞤢𞥄𞤱𞤮 𞤥𞤢𞤳𞥆𞤮:
“𞤸𞤢𞤪𞤭 𞤫𞤩𞤫 𞤻𞤢𞥄𞤥𞤵𞤣𞤫 𞤳𞤢 𞤧𞤵𞥅𞤣𞤵⹁ 𞤀𞥄𞤥𞤢𞤣𞤵 𞤸𞤢𞤱𞤼𞤭𞥅 𞤣𞤢𞤪𞤭𞥅 𞤮 𞤱𞤭𞤭: 𞤸𞤢𞤴 𞤷𞤮𞤺𞥆𞤮 𞤳𞤮 𞤮 𞤬𞤫𞤥𞤦𞤮𞤪𞤢⹁ 𞤮 𞤥𞤢𞤪𞤢𞥄. 𞤐𞤣𞤫⹁ 𞤮 𞤢𞤷𞥆𞤭 𞤦𞤢𞤲𞤣𞤭𞤪𞤢𞥄𞤩𞤫 𞤥𞤢𞤳𞥆𞤮 𞤩𞤫𞤲 𞤲𞤮 𞤻𞤢𞥄𞤥𞤵𞤣𞤫⹁ 𞤮 𞤰𞤫𞤼𞥆𞤭 𞤤𞤢𞤩𞤭 𞤮𞤥𞤮 𞤳𞤵𞤣𞤢 𞤩𞤫𞤪𞤲𞤣𞤫 𞤥𞤢𞤳𞥆𞤮. 𞤌 𞤱𞤮𞥅𞤲𞤣𞤭 𞤱𞤮𞤲𞤣𞤫𞤥𞤢 𞤯𞤵𞤥 𞤢𞤷𞥆𞤢𞤴 𞤸𞤢𞤲𞤣𞤫. 𞤌 𞤴𞤢𞤸𞤭 𞤮 𞤣𞤢𞤪𞤮𞤴𞤭𞥅 𞤫 𞤧𞤮𞤩𞥆𞤵𞤲𞥋𞤣𞤵 𞤸𞤮𞤺𞥆𞤮 𞤲𞤺𞤮𞤲. 𞤒𞤢𞥄𞤴𞤫 𞤥𞤢𞤳𞥆𞤮 𞤸𞤢𞤴𞤲𞤭𞥅 𞤥𞤮 𞤼𞤵𞤲 𞤲𞤮𞤣𞥆𞤭 𞤯𞤢𞤲𞤣𞤮𞤳𞤢𞥄𞤩𞤫 𞤩𞤫𞤲. 𞤐𞤣𞤫 𞤀𞤸𞤥𞤢𞤣𞤵 𞤲𞤢𞤲𞤵𞤲𞤮𞥅 𞤩𞤫 𞤲𞤮𞤣𞥆𞤢𞥄𞤥𞤢⹁ 𞤮 𞤣𞤮𞤺𞤭 𞤮 𞤲𞤢𞥄𞤼𞤮𞤴𞤭 𞤫 𞤧𞤵𞥅𞤣𞤵 𞤮 𞤦𞤢𞤲𞤳𞤭𞤼𞤭𞥅 𞤲𞤣𞤫𞤪 𞤼𞤮𞤲.
𞤊𞤢𞤴𞤩𞤫 𞤩𞤫𞤲 𞤲𞤢𞤲𞤮𞤴𞤭 𞤮𞤥𞤮 𞤤𞤵𞥅𞤳𞤢 𞤳𞤢 𞤲𞤣𞤫𞤪 𞤧𞤵𞥅𞤣𞤵⹁ 𞤩𞤫 𞤲𞤮𞤣𞥆𞤭 𞤬𞤢𞥄𞤦𞤮 (𞤦𞤢𞤤𞥆𞤢𞤤). 𞤑𞤮 𞤲𞤣𞤫𞤲 𞤼𞤵𞤥𞤢𞥄𞤪𞤫 𞤥𞤭 𞤭𞤥𞥆𞤭𞥅 𞤳𞤢 𞤣𞤢𞤲𞤳𞤭 𞤧𞤢𞤦𞤵𞤲𞤢 𞤥𞤭𞤲 𞤳𞤢𞤣𞤭 𞤥𞤭 𞤧𞤫𞤤𞥆𞤢𞥄. 𞤃𞤭 𞤺𞤫𞤪𞤣𞤭 𞤫 𞤦𞤢𞥄𞤬𞤢𞤤 𞤲𞤺𞤢𞤤⹁ 𞤥𞤭 𞤱𞤢𞥄𞤱𞤢𞤤𞤭 𞤥𞤢𞤩𞥆𞤵𞤼𞤵𞤺𞤮𞤤 𞤲𞤺𞤢𞤤. 𞤍𞤢𞤲𞤣𞤮𞤳𞤢𞥄𞤩𞤫 𞤩𞤫𞤲 𞤢𞤪𞤮𞤴𞤭 𞤵𞤣𞥆𞤭𞤼𞤭 𞤲𞤺𞤢𞤤⹁ 𞤥𞤫𞤲 𞤼𞤢𞤱𞤭 𞤮𞤥𞤮 𞤫 𞤼𞤵𞤥𞤦𞤮 𞤰𞤭𞥅𞤰𞤢𞤲⹁ 𞤳𞤮𞤲𞤮 𞤸𞤢𞤪𞤭 𞤮 𞤥𞤢𞥄𞤴𞤢𞥄𞤤𞤭. 𞤃𞤫𞤲 𞤲𞤢𞤩𞤭 𞤥𞤮 𞤫 𞤤𞤢𞤦𞤵𞤼𞤢𞥄𞤲𞤭”
𞤊𞤫𞤱𞤲𞤣𞤮 𞤯𞤮𞤮⹁ 𞤀𞤸𞤥𞤢𞤣𞤵 𞤲𞤮 𞤱𞤢𞥄𞤤𞤭𞥅 𞤫 𞤤𞤢𞤦𞤵𞤼𞤢𞥄𞤲𞤭 𞤂𞤢𞤦𞤫. 𞤏𞤮𞤲𞤳𞤭𞥅 (𞤴𞤮𞤲𞤳𞤭𞥅) 𞤥𞤢𞤳𞥆𞤮 𞤲𞤮 𞤣𞤢𞤯𞤭 𞤳𞤮𞤲𞤮 𞤮 𞤦𞤢𞤪𞤥𞤭𞤲𞤭𞥅 𞤼𞤵𞥅𞤦𞤢 𞤥𞤢𞤳𞥆𞤮 𞤲𞤦𞤢𞤲 (𞤲𞤺𞤮𞤪𞤺𞤵) 𞤳𞤮 𞤼𞤭𞥅𞤯𞤭. 
𞤐𞤺𞤢𞤤 𞤳𞤵𞤥𞤨𞤭𞤼𞤢𞤤 𞤳𞤮 𞤫 𞤤𞤮𞤱𞤪𞤫 AfricaGuinee 𞤲𞤺𞤢𞤤 𞤫𞤺𞥆𞤢𞥄.
𞤑𞤮 𞤔𞤢𞥄𞤪𞤭 𞤅𞤮𞥅 𞤸𞤮 𞤭𞤲𞥆𞤫𞤼𞤫𞥅. 𞤑𞤮 𞤶𞤭𞤱𞤮 𞤆𞤵𞤤𞥆𞤮 𞤥𞤮 𞤤𞤫𞤴𞤣𞤫 𞤧𞤫𞤲𞤫𞤺𞤢𞤤⹁ 𞤴𞤢𞤸𞤵𞤲𞤮𞥅𞤯𞤮 𞤊𞤢𞤪𞤢𞤲𞤧𞤭 𞤬𞤭𞥅 𞤶𞤢𞤲𞤺𞤵𞤬𞤮𞤤. 
𞤑𞤮 𞤸𞤢𞤲𞤳𞤮 𞤥𞤵𞤼𞤭 𞤺𞤭𞤤𞤢 𞤀𞥄𞤩𞤵𞤲𞥋𞤣𞤫⹁ 𞤻𞤤𞤢𞤲𞤣𞤫 𞥔 𞤅𞤭𞥅𞤤𞤮. 𞤑𞤮 𞤣𞤵𞥅𞤩𞤭 𞤲𞤮𞥅𞤺𞤢𞤴 (𞥒𞥐) 𞤸𞤮 𞤥𞤢𞤪𞤭. 𞤑𞤮 𞤫 𞤣𞤵𞤯𞤢𞤤 𞤼𞤮𞥅𞤱𞤵𞤲𞤺𞤢𞤤 𞤬𞤭𞥅 𞤻𞤫𞥅𞤻𞤮 𞤼𞤮 𞤤𞤢𞥄𞤥𞤮𞤪𞤣𞤫 𞤆𞤢𞤪𞤭 𞤸𞤮 𞤱𞤮𞤲𞤵𞤲𞤮𞥅 𞤶𞤢𞤲𞤺𞤵𞤣𞤫.
𞤐𞤣𞤫 𞤦𞤢𞥄𞤤𞤯𞤫 𞤯𞤭𞤯𞤭 𞤬𞤫𞤰𞥆𞤵𞤲𞤮𞥅 𞤸𞤮 𞤪𞤵𞤼𞥆𞤢𞥄𞤳𞤭 𞤳𞤢 𞤣𞤵𞤯𞤢𞤤 𞤩𞤢𞥄𞤱𞤮 𞤺𞤵𞤪𞤼𞤫 𞤯𞤫𞤲⹁ 𞤸𞤮𞥅𞤪𞤫𞥅𞤩𞤫 𞤣𞤵𞤯𞤢𞤤 𞤲𞤺𞤢𞤤 𞤸𞤮𞤤𞥆𞤭𞤼𞤭 𞤤𞤢𞥄𞤥𞤵 𞤲𞤺𞤵𞤲 𞤱𞤮𞤲𞤣𞤫 𞤥𞤢 𞤩𞤫 𞤸𞤢𞤼𞥆𞤭𞤳𞤫 𞤥𞤮. 𞤅𞤢𞤦𞤵𞤲𞤢 𞤳𞤮 𞤶𞤭𞤱𞤮 𞤬𞤫𞤪𞤢𞥄𞤯𞤮 𞤬𞤮𞤼𞤢 (𞤯𞤵𞥅𞤯𞤵𞤯𞤮 𞤸𞤢𞤳𞥆𞤭𞤤𞥆𞤫) 𞤥𞤮 𞤼𞤵𞤤𞤼𞤢𞤼𞤢𞥄 𞤴𞤢𞤸𞤣𞤵 𞤶𞤢𞤲𞤺𞤣𞤫. 𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙⹁ 𞤳𞤮 𞤸𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤩𞤵𞤪𞤯𞤮 𞤶𞤢𞤲𞤺𞤮𞥅𞤩𞤫 𞤅𞤫𞤲𞤫𞤺𞤢𞤤 𞤩𞤫𞤲 𞤬𞤮𞤨. 𞤌𞤥𞤮 𞤱𞤢𞤤𞥆𞤭𞤬𞤭𞥅 𞤳𞤢𞤣𞤭 𞤣𞤫𞤬𞤼𞤫𞤪𞤫 (𞤥𞤭𞥅𞤤𞤮𞤤) 𞤴𞤢𞤤𞤼𞤵𞤲𞥋𞤣𞤫 𞤫 𞥒𞥐𞥒𞥑 𞤲𞤣𞤫 𞤼𞤭𞥅𞤼𞤮𞥅𞤲𞤣𞤫 𞤥𞤵𞤲 𞤱𞤮𞤲𞤭 “𞤴𞤫𞥅𞤧𞤮 𞤥𞤮𞤰𞥆𞤮” “Le visage d’un Ange”
𞤑𞤮 𞤻𞤢𞤤𞤲𞤣𞤫 𞥗 𞤅𞤭𞥅𞤤𞤮⹁ 𞤴𞤢𞥄𞤳𞤮𞤪𞤣𞤫 𞤅𞤫𞤲𞤫𞤺𞤢𞤤 𞤲𞤣𞤫𞤲 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫 𞤸𞤮𞤥𞤮 𞤥𞤢𞤶𞥆𞤭. 𞤇𞤫 𞤼𞤮𞤪𞤭𞤳𞤫 𞤳𞤢𞤤𞤢 𞤸𞤵𞤥𞤦𞤭𞤨𞤭𞥅𞤯𞤮 𞤬𞤭𞤴𞤢𞥄𞤳𞤵 𞤥𞤢𞤳𞥆𞤮⹁ 𞤴𞤮 𞤲𞤮𞤣𞥆𞤵 𞤫 𞤲𞤣𞤫𞥅 𞤪𞤢𞤽𞤢𞤥𞤫𞤪𞤫 𞥐𞥗 𞥘𞥕 𞥙𞥓 𞥓𞥒 𞥑𞥑 (11 32 93 85 07)
𞤔𞤢𞥄𞤪𞤭 𞤅𞤮𞥅 𞤳𞤮 𞤔𞤵𞤪𞤦𞤫𞤤 𞤳𞤢 𞤨𞤢𞤼𞤭 𞤥𞤢𞤳𞥆𞤮 𞤸𞤮 𞤲𞤫𞤭𞥅. 𞤑𞤮 𞤯𞤮𞤲 𞤳𞤢𞤣𞤭 𞤸𞤮 𞤣𞤵𞤯𞤭𞤲𞤭𞥅 𞤬𞤢𞥄 𞤸𞤮 𞤸𞤫𞤱𞤼𞤭 𞤳𞤢 𞤣𞤵𞤯𞤢𞤤 𞤼𞤮𞥅𞤱𞤲𞤺𞤢𞤤. 𞤔𞤵𞤪𞤦𞤫𞤤⹁ 𞤳𞤮 𞤱𞤵𞤪𞤮 𞤱𞤮𞤲𞤺𞤮 𞤬𞤵𞤯𞤲𞤢𞥄𞤲𞤺𞤫 𞤕𞤫𞤧 𞤫 𞤐𞤣𞤢𞤳𞤢𞥄𞤪𞤵. 
𞤒𞤮 𞤀𞤤𞤤𞤢 𞤱𞤢𞤤𞥆𞤵 𞤲𞤮 𞤸𞤮 𞤴𞤭𞥅𞤼𞤭𞤪𞤫𞥅 𞤫 𞤶𞤢𞤥.
𞤁𞤮𞤲𞤢𞤤 𞤚𞤪𞤮𞤥𞤨 𞤧𞤢𞤳𞥆𞤮𞤼𞤮𞤪𞤭𞥅 𞤹𞤭𞤪𞥆𞤢𞤺𞤮𞤤 𞤱𞤮𞤲𞤣𞤫𞤥𞤢 𞤳𞤮 𞤔𞤮𞥅 𞤄𞤢𞤴𞤣𞤫𞤲 𞤬𞤮𞥅𞤤𞤭 𞤳𞤢 𞤧𞤵𞤩𞤮 𞤬𞤫𞤰𞥆𞤵𞤲𞥋𞤺𞤮 𞤻𞤢𞤤𞤲𞤣𞤫 𞥓 𞤔𞤮𞤤𞤮 𞥒𞥐𞥒𞥐.
𞤑𞤮 𞤫 𞤱𞤭𞤣𞤭𞤴𞤮𞥅 𞤥𞤢𞤤𞥆𞤢 𞤯𞤮𞤱𞤤𞤵 𞤲𞤺𞤵 𞤮 𞤴𞤢𞤤𞤼𞤭𞤲𞤭 𞤸𞤢𞤲𞤳𞤭 𞤳𞤭𞥅𞤳𞤭𞥅𞤯𞤫 𞤮 𞤱𞤢𞤯𞤭 𞤲𞤣𞤫 𞤴𞤫𞤱𞤼𞤫𞤪𞤫. 𞤌 𞤸𞤮𞤤𞥆𞤭 𞤱𞤮𞤲𞤣𞤫 𞤻𞤢𞤤𞤲𞤣𞤫 𞥒𞥐 𞤅𞤭𞥅𞤤𞤮 𞥒𞥐𞥒𞥑⹁ 𞤸𞤮𞥅𞤪𞤫𞥅𞤶𞤮 𞤳𞤫𞤧𞤮 𞤶𞤮𞤯𞥆𞤭𞤲𞤼𞤫 𞤳𞤢 𞤶𞤵𞤤𞥆𞤫𞤪𞤫. 𞤌 𞤩𞤫𞤴𞤣𞤭 𞤳𞤢𞤣𞤭 𞤱𞤮𞤲𞤣𞤫 𞤸𞤭𞤤𞤲𞤢𞥄𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤶𞤮𞥅𞤲𞤭⹁ 𞤳𞤮 𞤲𞤮 𞤤𞤮𞤲𞤼𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤬𞤫𞤰𞥆𞤭𞤪𞤢 𞤲𞤮 𞤲𞤫𞤱𞤮𞤪𞤭. 𞤌 𞤼𞤮𞤪𞤭𞥅 𞤳𞤢𞤣𞤭 𞤱𞤫𞤤𞤣𞤭𞤼𞤢𞤤 𞤫 𞤨𞤮𞤼𞥆𞤢𞤤. 𞤌 𞤱𞤭𞤭 𞤼𞤢𞤱𞤢𞥄𞤩𞤫 𞤫 𞤤𞤢𞤲𞤷𞤵𞤺𞤮𞤤 𞤫 𞤦𞤮𞤲𞥆𞤵𞤺𞤮𞤤 𞤲𞤺𞤮𞤤 𞤳𞤢 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤲𞤢𞤲𞤺𞤫𞤼𞤫𞥅⹁ 𞤻𞤢𞥄𞤱𞤫𞥅⹁ 𞤴𞤢𞤺𞥆𞤭𞤲𞤫𞥅.
𞤉 𞤥𞤭𞥅𞤶𞤮 𞤢𞤲𞤼𞤵𞤩𞤫 𞤩𞤫𞤲 𞤳𞤢 𞤣𞤢𞤱𞤪𞤮⹁ 𞤁𞤮𞤲𞤢𞤤 𞤚𞤪𞤮𞤥𞤨 𞤳𞤮 𞤱𞤢𞤯𞤭𞤪𞤢𞤲𞤭 𞤲𞤣𞤫𞥅 𞤴𞤫𞤱𞤼𞤫𞤪𞤫 𞤫 𞤲𞤺𞤵𞥅 𞤯𞤮𞤱𞤤𞤵 𞤳𞤮 𞤩𞤢𞤴 𞤥𞤢𞤧𞤭𞥅𞤦𞤮 𞤱𞤢𞤯𞤵𞤲𞥋𞤺𞤵 𞤲𞤺𞤮𞤲 𞤫 𞤲𞤶𞤫𞤧𞤤𞤢𞥄𞤪𞤫 𞤼𞤫𞤣𞥆𞤭𞤼𞤭𞤪𞤭𞥅 𞤥𞤮. 𞤔𞤮𞥅𞤲𞤭 𞤼𞤭𞤥𞥆𞤭𞥅 𞤴𞤭𞤥𞤩𞤫 𞤲𞤶𞤮𞤱𞤮 𞤥𞤢𞥄𞤴𞤵𞤩𞤫. 𞤍𞤢𞤲𞤣𞤮𞤳𞤢𞥄𞤶𞤮 𞤥𞤢𞤤𞥆𞤢 𞤨𞤮𞤤𞤭𞥅𞤧𞤢𞥄𞤶𞤮 𞤺𞤮𞥅𞤼𞤮 𞤺𞤢𞥄𞤻𞤢𞤲𞤮𞥅𞤯𞤮 𞤫 𞤥𞤵𞤪𞤼𞤮 𞤲𞤺𞤮𞤲⹁ 𞤬𞤫𞤰𞥆𞤭𞤲𞤭𞥅 𞤸𞤢𞤲𞤳𞤭. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤶𞤢𞥄𞤺𞤮𞤪𞤢𞥄𞤩𞤫 𞤥𞤢𞤳𞥆𞤮 𞤯𞤭𞤯𞤮 𞤤𞤢𞤴𞤼𞤭𞥅. 𞤒𞤮𞤺𞤢 𞤫 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤲𞤮 𞤲𞤣𞤢𞥄𞤪𞤵𞤣𞤫 𞤲𞤮 𞤩𞤫 𞤭𞤼𞥆𞤭𞤪𞤢 𞤥𞤮 𞤳𞤢 𞤤𞤢𞥄𞤥𞤵. 𞤖𞤢𞤴 𞤲𞤦𞤢𞤼𞤵 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤩𞤫 𞤲𞤣𞤢𞥄𞤪𞤢𞤴 𞤲𞤮 𞤩𞤫 𞤻𞤢𞥄𞤱𞤭𞤪𞤢 𞤥𞤮 𞤬𞤭𞥅 𞤲𞤮 𞤮 𞤬𞤮𞤤𞥆𞤭𞤪𞤫𞥅.
𞤖𞤮𞥅𞤪𞤫𞥅𞤩𞤫 𞤬𞤫𞤣𞥆𞤫 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤩𞤫 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤚𞤪𞤮𞤥𞤨 𞤸𞤢𞤦𞥆𞤭𞤳𞤫 𞤸𞤢𞥄 𞤲𞤣𞤫 𞤤𞤢𞥄𞤱𞤭𞤲𞤮𞥅 𞤧𞤮 𞤮 𞤸𞤢𞥄𞤤𞤭 𞤳𞤮 𞤮 𞤸𞤢𞥄𞤲𞤵𞤲𞤮𞥅 𞤸𞤢𞥄𞤤𞤵𞤣𞤫 𞤺𞤭𞤦𞤭 𞤤𞤢𞤱. 𞤐𞤺𞤵𞥅 𞤯𞤮𞤱𞤤𞤵 𞤣𞤢𞤪𞤲𞤢𞤼𞤢𞥄 𞤩𞤫 𞤫 𞤫𞤩𞥆𞤮𞥅𞤪𞤫 𞤥𞤢𞤩𞥆𞤫 𞤬𞤭𞥅 𞤭𞤼𞥆𞤵𞤺𞤮𞤤 𞤥𞤮⹁ 𞤧𞤢𞤦𞤵 𞤳𞤮 𞤱𞤢𞤯𞤭 𞤳𞤮𞤲 𞤫 𞤲𞤶𞤫𞤧𞤤𞤢𞥄𞤪𞤫 𞤲𞤮 𞤴𞤢𞤱𞤼𞤭 𞤳𞤫𞥅𞤪𞤮𞤤. 𞤉 𞤲𞤣𞤫𞤪 𞤣𞤵𞥅𞤩𞤭 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭 𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤳𞤮 𞤬𞤢𞤱𞤭 𞤺𞤭𞤤𞤢 𞤀𞤥𞤫𞤪𞤭𞤳𞤢𞥄 𞤸𞤫𞤩𞤼𞤭 𞤶𞤫𞤴𞤼𞤢𞥄𞤪𞤫 𞤥𞤵𞤲⹁ 𞤸𞤢𞤪𞤭 𞤱𞤢𞤲𞤮 𞤯𞤵𞤥 𞤯𞤮𞤮 𞤱𞤢𞤯𞤢𞥄𞤤𞤭 𞤀𞤥𞤫𞤪𞤭𞤳𞤢𞥄.
𞤖𞤢𞤴 𞤦𞤢𞤥𞤦𞤢𞤲𞥆𞤮𞥅𞤩𞤫 𞤚𞤪𞤮𞤥𞤨 𞤯𞤵𞥅𞤯𞤵𞤩𞤫 𞤴𞤭𞤤𞤼𞤭𞤳𞤫 𞤩𞤢𞥄𞤱𞤮 𞤥𞤢𞤳𞥆𞤮 𞤶𞤮𞥅𞤲𞤭. 𞤑𞤮 𞤸𞤫𞥅𞤱𞤭 𞤫 𞤺𞤮𞤤𞥆𞤮𞥅𞤩𞤫 𞤩𞤫𞤲 𞤳𞤢 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵 𞤲𞤮 𞤢𞤷𞥆𞤵𞤼𞤵𞤣𞤫 𞤺𞤮𞤤𞥆𞤫 𞤥𞤵𞤲 𞤯𞤫𞤲.
𞤑𞤮 𞤦𞤢𞤤𞤯𞤫 𞤧𞤢𞤨𞥆𞤮-𞤫-𞤼𞤢𞤼𞤭 𞤨𞤫𞤼 𞤸𞤫𞤣𞥆𞤢𞤲𞤭𞥅 𞤚𞤪𞤮𞤥𞤨 𞤸𞤮𞥅𞤪𞤫 𞤀𞤥𞤫𞤪𞤭𞤳𞤢𞥄⹁ 𞤳𞤮𞤲𞤮 𞤳𞤮𞥅𞤸𞤮𞥅𞤩𞤫 𞤤𞤫𞤴𞤣𞤭 𞤲𞤣𞤭𞤲 𞤲𞤮 𞤢𞥄𞤲𞤭⹁ 𞤲𞤮 𞤶𞤭𞤩𞤭𞥅⹁ 𞤲𞤮 𞤤𞤢𞤲𞤣𞤭𞤼𞤮𞥅 𞤸𞤮𞤤 𞤳𞤮 𞤮 𞤱𞤢𞤯𞤢𞤼𞤢 𞤢𞤣𞤮 𞥒𞥐 𞤅𞤭𞥅𞤤𞤮 𞤸𞤫𞤱𞤼𞤵𞤣𞤫. 𞤍𞤵𞤥 𞤢𞤣𞥆𞤭𞥅 𞤴𞤮 𞤴𞤮𞤺𞤢 𞤫 𞤩𞤫𞥅 𞤳𞤮𞥅𞤸𞤮𞥅𞤩𞤫 𞤼𞤮𞤪𞤢𞤺𞤮𞤤 𞤺𞤮𞤤𞥆𞤮𞥅𞤩𞤫 𞤩𞤫𞤲 𞤱𞤮𞤼𞤢 𞤩𞤫 𞤢𞤷𞥆𞤵𞤼𞤵 𞤺𞤮𞤤𞥆𞤫 𞤥𞤢𞤩𞥆𞤫 𞤬𞤭𞥅 𞤱𞤮𞤼𞤢 𞤚𞤪𞤮𞤥𞤨 𞤱𞤫𞤣𞥆𞤮𞤣𞤵 𞤫 𞤤𞤢𞥄𞤥𞤵 𞤲𞤺𞤵𞤲 𞤮 𞤦𞤮𞤲𞥆𞤢 𞤳𞤮 𞤬𞤫𞤱𞤲𞤭𞤼𞤮𞤼𞤢𞥄𞤳𞤮.
𞤀𞤸𞤥𞤢𞤣𞤵 𞤔𞤢𞤤𞥆𞤮⹁ 𞤧𞤵𞤳𞤢 𞤥𞤮 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤶𞤫𞥅𞤼𞤢𞤼𞤭⹁ 𞤢𞤲𞤣𞤭𞤪𞤢𞤲𞤢𞥄𞤯𞤮 𞤀𞤸𞤥𞤢𞤣𞤵 𞤚𞤢𞤪𞤢𞤱𞤮𞤪𞤫⹁ 𞤼𞤢𞤱𞤼𞤭𞥅 𞤬𞤫𞤣𞥆𞤫 𞤤𞤢𞤼𞤮-𞤥𞤮𞤤𞥆𞤫𞤪𞤫 𞤃𞤢𞤲𞤷𞤫𞤧𞤼𞤫𞤪 𞤒𞤵𞤲𞤢𞤴𞤼𞤫𞤣 𞤲𞤣𞤫𞤲. 𞤑𞤮 𞤫 𞤤𞤫𞤴𞤣𞤭 𞤑𞤮𞤼𞤣𞤭𞤾𞤢𞥄𞤪 𞤮 𞤶𞤭𞤦𞤭𞤲𞤢𞥄. 𞤐𞤣𞤫 𞤮 𞤥𞤢𞤪𞤵𞤲𞤮𞥅 𞤣𞤵𞥅𞤩𞤭 𞤧𞤢𞤨𞥆𞤮⹁ 𞤳𞤢𞤲𞤳𞤮 𞤫 𞤥𞤢𞤱𞤲𞤢𞤲 𞤥𞤢𞤳𞥆𞤮 𞤖𞤢𞥄𞤥𞤭𞤣𞤵 “𞤚𞤢𞤪𞤢𞤱𞤮𞤪𞤫”⹁ 𞤩𞤫 𞤲𞤢𞤩𞤢𞥄 𞤋𞤼𞤢𞤤𞤭. 𞤑𞤮 𞤭𞤲𞥆𞤫𞤼𞤫𞥅𞤯𞤮 𞤃𞤵𞤸𞤢𞤥𞥆𞤢𞤣𞤵 𞤀𞤸𞤥𞤢𞤣𞤵 𞤚𞤢𞤪𞤢𞤱𞤮𞤪𞤫 𞤶𞤮𞥅𞤯𞤭𞥅𞤯𞤮 𞤳𞤢 𞤧𞤢𞥄𞤪𞤫 𞤆𞤢𞤪𞤥𞤢 𞤱𞤮𞤲𞤭 𞤧𞤢𞤦𞤵 𞤴𞤢𞤸𞤣𞤵 𞤥𞤢𞤩𞥆𞤫 𞤋𞤼𞤢𞤤𞤭. 𞤑𞤮 𞤯𞤵𞤥 𞤱𞤢𞤯𞤭 𞤳𞤢𞤣𞤭 𞤳𞤮 𞤴𞤫𞤼𞥆𞤮𞥅𞤪𞤫 𞤮𞤲 𞤲𞤣𞤫𞤲 𞤧𞤵𞤳𞤢𞥄𞤩𞤫 𞤩𞤫𞤲 𞤯𞤭𞤯𞤮 𞤶𞤮𞤺𞤭𞤲𞤮𞥅.
𞤑𞤮𞤲𞤮 𞤪𞤮𞤱𞤢𞤲𞤭 𞤫 𞤤𞤫𞤱𞤪𞤵 𞤅𞤭𞤤𞤼𞤮⹁ 𞤀𞤸𞤥𞤢𞤣𞤵 𞤰𞤫𞤼𞥆𞤵𞤼𞤵𞤲𞤮 𞤴𞤫𞤼𞥆𞤮𞥅𞤪𞤫 𞤔𞤢𞤤𞥆𞤮 𞤲𞤣𞤫𞤲. 𞤔𞤮𞥅𞤲𞤭 𞤳𞤢𞤣𞤭 𞤮 𞤱𞤮𞤲𞤭𞥅 𞤋𞤼𞤢𞤤𞤭𞥅𞤶𞤮.
𞤑𞤮 𞤪𞤮𞤱𞤢𞤲𞤭 𞤫 𞤒𞤢𞤪𞤳𞤮 𞤃𞤢𞤲-𞤒𞤵𞤲𞤢𞤴𞤼𞤫𞤣 𞤧𞤮𞥅𞤣𞤭𞤪𞤭 𞤥𞤮 𞤳𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫 (𞤃𞤭𞤤𞤭𞤴𞤮𞤲) 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤶𞤫𞥅𞤯𞤭𞤯𞤭 𞤆𞤮𞥅𞤲𞤭. 𞤍𞤵𞤥 𞤳𞤮 𞤣𞤵𞤦𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤁𞤢𞤤𞤢 𞤸𞤢𞤱𞤪𞤢𞤼𞤢. 𞤑𞤮 𞤶𞤵𞥅𞤯𞤫 𞤀𞤼𞤢𞤤𞤢𞤲𞤼𞤢 𞤩𞤫 𞤧𞤮𞥅𞤣𞤭 𞤥𞤮. 𞤑𞤮 𞤲𞤺𞤮𞤤 𞤳𞤭𞤨𞥆𞤮𞤤 𞤮 𞤱𞤮𞤲𞤵𞤲𞤮𞥅 𞤬𞤭𞤶𞤢𞤲𞤣𞤫. 𞤑𞤮 𞤺𞤭𞤤𞤢 𞤸𞤭𞤼𞤢𞥄𞤲𞤣𞤫 𞥒𞥐𞥑𞥕 𞤮 𞤼𞤢𞤱𞤼𞤭 𞤀𞤼𞤢𞤤𞤢𞤲𞤼𞤢. 𞤑𞤮𞤲𞤮 𞤸𞤢𞥄 𞥒𞥐𞥑𞥙 𞤳𞤮 𞤳𞤭𞤨𞥆𞤮𞤤 𞤧𞤵𞤳𞤢𞥄𞤩𞤫 𞤀𞤼𞤢𞤤𞤢𞤲𞤼𞤢 𞤲𞤺𞤮𞤤 𞤮 𞤬𞤭𞤶𞤢𞤲𞤢𞤴𞤲𞤮𞥅. 𞤑𞤮 𞤫 𞥒𞥐𞥑𞥙 𞤮 𞤼𞤢𞤱𞤼𞤭 𞤳𞤭𞤨𞥆𞤮𞤤 𞤥𞤢𞤱𞤲𞤺𞤮𞤤 𞤲𞤺𞤮𞤤.
𞤑𞤮 𞤸𞤢𞤲 𞤫 𞤑𞤮𞤪𞤧𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥕 𞤮 𞤬𞤭𞤩𞤭𞤣𞤭 𞤫 𞤃𞤢𞤲-𞤓𞤲𞤢𞤴𞤼𞤫𞤣. 𞤍𞤵𞤥 𞤳𞤮 𞤣𞤵𞥅𞤩𞤭 𞤲𞤢𞤴𞤭 𞤫 𞤬𞤫𞤷𞥆𞤫𞤪𞤫 𞤸𞤢𞤱𞤪𞤢𞤼𞤢. 𞤑𞤮𞤲𞤮 𞤱𞤢𞤯𞤭𞥅 𞤣𞤵𞥅𞤩𞤭 𞤯𞤵𞥅𞤯𞤵𞤯𞤭 𞤺𞤭𞤤𞤢 𞤃𞤢𞤲-𞤒𞤵𞤲𞤢𞤴𞤼𞤫𞤣 𞤬𞤵𞤯𞥆𞤭 𞤰𞤫𞥅𞤱𞤵𞤣𞤫 𞤥𞤮⹁ 𞤳𞤮 𞤯𞤵𞤥 𞤌𞤤𞤫 𞤅𞤮𞤤𞥃𞤫𞥅𞤪⹁ 𞤫𞤤𞤼𞤮𞥅𞤱𞤮 𞤥𞤢𞤩𞥆𞤫 𞤮𞤲 𞤸𞤮𞤤𞥆𞤭. 𞤌 𞤩𞤫𞤴𞤣𞤭 𞤳𞤢𞤣𞤭⹁ 𞤱𞤮𞤲𞤣𞤫 𞤫𞤩𞤫 𞤱𞤫𞤤𞤼𞤮𞤪𞤭 𞤬𞤮𞤼𞤢 𞤢𞤪𞤣𞤵 𞤥𞤢𞤳𞥆𞤮 𞤃𞤢𞤲𞤷𞤫𞤧𞤼𞤫𞤪 𞤧𞤢𞤦𞤵 𞤀𞤸𞤥𞤢𞤣𞤵 𞤔𞤢𞤤𞥆𞤮 𞤳𞤮 𞤬𞤫𞤪𞤢𞥄𞤯𞤮 𞤬𞤮𞤼𞤢 𞤫 𞤤𞤢𞤼𞤵𞤺𞤮𞤤 𞤥𞤵𞤤𞥆𞤫𞤪𞤫. 
𞤀𞤸𞤥𞤢𞤣𞤵 𞤔𞤢𞤤𞥆𞤮 𞤲𞤮 𞤼𞤢𞤱𞤮𞤴𞤣𞤫 𞤃𞤢𞤴𞤷𞤫𞤧𞤼𞤫𞤪 𞤒𞤵𞤲𞤢𞤴𞤼𞤫𞤣⹁ 𞤆𞤮𞥅𞤤 𞤆𞤮𞤺𞤦𞤢⹁ 𞤬𞤢𞤪𞤢𞤧𞤢𞥄𞤶𞤮 𞤥𞤮 𞤭𞤱𞤣𞤭 𞤘𞤭𞤲𞤫.
𞤄𞤢𞤯𞤼𞤢𞤲𞤫 𞤥𞤵𞤪𞤼𞤮 𞤱𞤢𞤯𞤵𞤲𞥋𞤺𞤮 𞤲𞤺𞤮𞤲 𞤸𞤢𞤲𞤳𞤭 𞤳𞤢𞤻𞤵𞤲 𞤫 𞤧𞤵𞤨𞥆𞤭𞤼𞤢𞤺𞤮𞤤 𞤴𞤭𞤥𞤩𞤫 𞤚𞤪𞤮𞤥𞤨 𞤩𞤫𞤲 𞤳𞤢 𞤲𞤦𞤢𞤼𞤵 𞤧𞤢𞤪𞤴𞤭𞤲𞤮𞥅𞤩𞤫⹁ 𞤉𞤤𞤫𞤲 𞤕𞤢𞥄𞤱𞤮⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲  𞤳𞤢 𞤢𞤣𞤵𞤺𞤮𞤤 𞤫 𞤳𞤢 𞤤𞤢𞥄𞤱𞤭 𞤤𞤢𞤴𞤼𞤭𞥅. 𞤑𞤮 𞤯𞤵𞤥 𞤱𞤮𞤲𞤭⹁ 𞤸𞤮 𞤶𞤮𞤲𞥆𞤭𞤼𞤭𞥅 𞤶𞤵𞤤𞥆𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤳𞤢 𞤶𞤢𞥄𞤺𞤮𞤪𞤢𞤤 𞤚𞤪𞤮𞤥𞤨. 
𞤉𞤤𞤫𞤲 𞤕𞤢𞥄𞤱𞤮⹁ 𞤳𞤮 𞤚𞤢𞤴𞤱𞤢𞤲 𞤮 𞤶𞤭𞤦𞤭𞤲𞤢𞥄. 𞤃𞤢𞤱𞤩𞤫 𞤥𞤢𞤳𞥆𞤮 𞤩𞤫𞤲 𞤫𞤺𞥆𞤭 𞤴𞤢𞤸𞤭 𞤀𞤥𞤫𞤪𞤭𞤳𞤢𞥄 𞤸𞤢𞤪𞤭 𞤳𞤮 𞤣𞤵𞥅𞤩𞤭 𞤶𞤫𞥅𞤼𞤢𞤼𞤭 𞤮 𞤥𞤢𞤪𞤭. 𞤑𞤮 𞤳𞤢𞤲𞤳𞤮 𞤳𞤢𞤲𞤣𞤭 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤬𞤭𞥅 𞤘𞤮𞤤𞥆𞤫 𞤺𞤭𞤤𞤢 𞥒𞥐𞥐𞥑 𞤸𞤢𞥄 𞥒𞥐𞥐𞥙 𞤬𞤫𞤱𞤲𞤣𞤮 𞤔𞤮𞤪𞤶𞤵 𞤄𞤵𞥅𞥃 𞤤𞤢𞥄𞤥𞤭𞤲𞤮𞥅.
𞤑𞤢𞤣𞤭 𞤉𞤤𞤫𞤲 𞤕𞤢𞥄𞤱𞤮⹁ 𞤳𞤮 𞤩𞤫𞤴𞤲𞤺𞤵 𞤥𞤢𞤤𞥆𞤢 𞤺𞤫𞤲𞤣𞤭𞤪𞤢𞥄𞤱𞤮 𞤃𞤭𞤷 𞤃𞤢𞤳𞤮𞤲𞤫𞤤⹁ 𞤢𞤪𞤣𞤭𞥅𞤯𞤮 𞤅𞤵𞥅𞤣𞤵 𞤧𞤫𞤲𞤢𞤼𞤮𞥅𞤩𞤫 𞤩𞤫𞤲 𞤳𞤢 𞤧𞤢𞤤𞤲𞤣𞤵 𞤧𞤢𞤪𞤴𞤭𞤲𞤮. 𞤃𞤭𞤷 𞤃𞤢𞤳𞤮𞤲𞤫𞤤 𞤳𞤮 𞤫 𞤬𞤫𞤣𞥆𞤫 𞤈𞤫𞤨𞤭𞤦𞤭𞤤𞤭𞤳𞤢𞤲𞤢𞥄𞤩𞤫 𞤮 𞤼𞤢𞤱𞤢𞥄.
𞤍𞤵𞤯𞤵𞥅𞤩𞤫 𞤫 𞤸𞤮𞥅𞤪𞤫𞥅𞤩𞤫 𞤲𞤦𞤢𞤼𞤵 𞤧𞤢𞤪𞤴𞤭𞤲𞤮𞥅𞤩𞤫 𞤀𞤥𞤫𞤪𞤭𞤳𞤢𞥄 𞤩𞤫𞤲⹁ 𞤲𞤮 𞤫 𞤥𞤢𞤩𞥆𞤫 𞤼𞤢𞤱𞤢𞥄𞤩𞤫 𞤫 𞤬𞤫𞤣𞥆𞤫 𞤚𞤪𞤮𞤥𞤨 𞤲𞤣𞤫𞤲⹁ 𞤳𞤢𞤻𞤵𞤲 𞤫 𞤶𞤫𞤴𞤢𞥄𞤩𞤫 𞤩𞤫𞤲 𞤳𞤢 𞤶𞤢𞥄𞤺𞤮𞤪𞤢𞤤 𞤥𞤢𞤳𞥆𞤮⹁ 𞤲𞤮 𞤼𞤭𞤳𞥆𞤢𞤲𞤭 𞤥𞤮 𞤬𞤮𞤼𞤢. 𞤉𞤩𞤫 𞤬𞤫𞤤𞤭𞤪𞤭 𞤥𞤮  𞤰𞤵𞤪𞤭𞤲𞤺𞤮𞤤 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤫 𞤴𞤢𞤲𞤵𞤺𞤮𞤤 𞤸𞤮𞥅𞤪𞤫 𞤲𞤦𞤢𞤼𞤵 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲. 𞤉 𞤸𞤮𞥅𞤪𞤫 𞤯𞤵𞤥⹁ 𞤮 𞤧𞤢𞤤𞤭𞥅 𞤳𞤢𞤣𞤭 𞤻𞤭𞤬𞤭𞤲𞤣𞤫 𞤩𞤫𞤪𞤯𞤫 𞤩𞤫𞥅 𞤪𞤵𞤺𞥆𞤮𞥅𞤩𞤫 𞤥𞤢𞤳𞥆𞤮. 𞤒𞤭𞤥𞤩𞤫 𞤲𞤢𞤴𞤮 𞤥𞤢𞥄𞤴𞤭 𞤧𞤢𞤦𞤵 𞤥𞤵𞤵𞤲.
𞤅𞤢𞤪𞤴𞤭𞤲𞤮𞥅𞤩𞤫 𞤩𞤫𞤲 𞤲𞤮 𞤼𞤭𞤲𞤼𞤵𞤣𞤵𞤣𞤫⹁ 𞤩𞤫 𞤲𞤣𞤢𞥄𞤪𞤢 𞤧𞤭 𞤩𞤫 𞤻𞤢𞥄𞤱𞤢𞤴 𞤚𞤪𞤮𞤥𞤨  𞤬𞤭𞥅 𞤲𞤮 𞤩𞤫 𞤬𞤮𞤤𞥆𞤭𞤪𞤢 𞤥𞤮 𞤩𞤫 𞤭𞤼𞥆𞤢 𞤥𞤮 𞤳𞤢 𞤤𞤢𞥄𞤥𞤵. 𞤖𞤢𞤴 𞤴𞤮𞤺𞤢 𞤫 𞤶𞤢𞥄𞤺𞤮𞤪𞤢𞥄𞤩𞤫 𞤥𞤢𞤳𞥆𞤮 𞤩𞤫𞤲 𞤲𞤮 𞤲𞤣𞤢𞥄𞤪𞤵𞤣𞤫⹁ 𞤧𞤭 𞤩𞤫 𞤱𞤢𞥄𞤱𞤢𞤴 𞤼𞤵𞥅𞤺𞤮𞤪𞤣𞤫 𞤣𞤮𞤧𞤼𞤫𞤪𞤫 𞤲𞤣𞤫𞤲⹁ 𞤩𞤫 𞤭𞤼𞥆𞤢 𞤥𞤮 𞤬𞤭𞥅 𞤴𞤮 𞤩𞤫 𞤤𞤮𞤲𞤼𞤭𞤲𞤭𞤪𞤢 𞤥𞤮 𞤃𞤢𞤴𞤳 𞤆𞤫𞤲𞤧⹁ 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲.
𞤄𞤭𞤥𞤦𞤭 𞤤𞤢𞤱 𞤸𞤢𞤲𞤣𞤫 𞤫 𞤲𞤢𞥄𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥗 𞤅𞤭𞥅𞤤𞤮 𞥒𞥐𞥒𞥑⹁ 𞤷𞤵𞥅𞤯𞤭 𞤯𞤭𞤲 𞤯𞤭𞤯𞤭 𞤳𞤢 𞤧𞤢𞤤𞤲𞤣𞤵 𞤤𞤢𞥄𞤥𞤵 𞤅𞤢𞤪𞤴𞤭𞤲𞤮𞥅𞤪𞤵 𞤪𞤫𞤲𞤣𞤵𞤲𞤮 𞤼𞤢𞤦𞤭𞤲𞤼𞤭𞤲𞤭 𞤨𞤮𞥅𞤤𞤺𞤢𞤤 𞤔𞤮𞥅 𞤄𞤢𞤴𞤣𞤫𞤲 𞤲𞤺𞤢𞤤 𞤸𞤮𞥅𞤪𞤫 𞤁𞤮𞤲𞤢𞤤 𞤚𞤪𞤮𞤥𞤨 𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤪𞤮𞤱𞤢𞤲𞤭  𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥓 𞤔𞤮𞤤𞤮 𞥒𞥐𞥒𞥐.
𞤚𞤢𞤦𞤭𞤲𞤼𞤭𞤲𞤺𞤮𞤤 𞤨𞤮𞥅𞤤𞤺𞤵 𞤄𞤢𞤴𞤣𞤫𞤲 𞤲𞤺𞤵𞤲 𞤱𞤢𞤯𞤭𞥅 𞤦𞤢𞤯𞤼𞤢𞤲𞤫 𞤶𞤭𞥅𞤩𞤮𞤤𞤣𞤵 𞤫 𞤼𞤢𞤰𞤢𞥄𞤤𞤫 𞤥𞤢𞤱𞤯𞤫 𞤱𞤢𞤯𞤵𞤯𞤫 𞤫 𞤶𞤮𞥅𞤲𞤣𞤫 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲. 𞤑𞤮 𞤴𞤭𞤥𞤩𞤫 𞤁𞤮𞤲𞤢𞤤 𞤚𞤪𞤮𞤥𞤨⹁ 𞤱𞤵𞤪𞤼𞤭𞤲𞤮𞥅 𞤧𞤵𞤨𞥆𞤭𞤼𞤭𞥅 𞤳𞤢 𞤶𞤮𞥅𞤲𞤣𞤫 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲⹁ 𞤩𞤫 𞤤𞤢𞤲𞤷𞤭 𞤦𞤢𞥄𞤬𞤫 𞤫 𞤳𞤫𞤲𞤮𞤪𞤯𞤫⹁ 𞤩𞤫 𞤲𞤢𞥄𞤼𞤭 𞤸𞤮𞥅𞤪𞤫 𞤲𞤦𞤢𞥄𞤼𞤵 𞤲𞤺𞤵𞤲. 𞤖𞤭𞤱𞤮𞥅𞤩𞤫 𞤩𞤫𞤲 𞤫 𞤯𞤢𞤲𞤣𞤮𞤳𞤢𞥄𞤩𞤫 𞤩𞤫𞤲 𞤤𞤢𞥄𞤱𞤭𞤲𞤭 𞤧𞤢𞤪𞤭𞤴𞤭𞤲𞤮𞥅𞤩𞤫 𞤩𞤫𞤲⹁ 𞤲𞤢𞤩𞤭 𞤩𞤫 𞤫 𞤥𞤢𞤪𞤺𞤢 𞤧𞤵𞥅𞤯𞤭𞥅𞤳𞤢.
𞤒𞤭𞤥𞤩𞤫 𞤲𞤢𞤴𞤮 𞤥𞤢𞥄𞤴𞤭 𞤧𞤢𞤦𞤵 𞤲𞤺𞤮𞥅 𞤥𞤵𞤪𞤼𞤮. 𞤘𞤮𞥅𞤼𞤮 𞤫 𞤥𞤢𞤩𞥆𞤫 𞤳𞤮 𞤳𞤵𞤪𞤢𞤤 𞤬𞤫𞤼𞤫𞤤 𞤱𞤮𞤲𞤭 𞤧𞤢𞤦𞤵 𞤥𞤵𞤲. 𞤇𞤫𞤴𞤢 𞤼𞤢𞤼𞤮⹁ 𞤳𞤮 𞤤𞤮𞤫𞤪𞤫 𞤷𞤫𞤤𞥆𞤢𞤤 𞤳𞤢𞤻𞤵𞤲 𞤫 𞤦𞤵𞤩𞥆𞤮𞤲𞥋𞤣𞤭𞤪𞤮 𞤲𞤺𞤮𞤲 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤩𞥆𞤫 𞤳𞤢 𞤤𞤢𞤦𞤵𞤼𞤢𞥄𞤲𞤣𞤵.
𞤑𞤮 𞤧𞤢𞤤𞤢𞥄𞤪𞤫 𞤁𞤮𞤲𞤢𞤤 𞤚𞤪𞤮𞤥𞤨 𞤲𞤣𞤫𞤲 𞤶𞤢𞤩𞤵𞤺𞤮𞤤 𞤱𞤮𞤲𞤣𞤫𞤥𞤢 𞤮 𞤬𞤮𞥅𞤤𞤢𞥄𞤥𞤢⹁ 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤥𞤵𞤪𞤼𞤮 𞤥𞤢𞤱𞤲𞤺𞤮. 𞤘𞤭𞤤𞤢 𞤄𞤢𞤴𞤣𞤫𞤲 𞤨𞤭𞤴𞤭 𞤥𞤮 𞤫 𞤧𞤵𞤩𞤮 𞤲𞤺𞤮𞤲⹁ 𞤮𞤥𞤮 𞤰𞤵𞤪𞤭𞤲𞤣𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤬𞤭𞥅 𞤣𞤢𞤪𞤼𞤢𞤺𞤮𞤤 𞤫 𞤧𞤢𞤤𞤢𞤺𞤮𞤤 𞤦𞤢𞤯𞤼𞤢𞤤 𞤲𞤺𞤮𞥅 𞤧𞤵𞤩𞤮.
𞤑𞤮 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤵𞤶𞤵𞤲𞤢𞥄𞤶𞤫 𞤴𞤭𞤥𞤩𞤫 𞤥𞤢𞤳𞥆𞤮 𞤴𞤮 𞤭𞤱𞤪𞤵 𞤷𞤫𞤲𞤯𞤫 𞤀𞤥𞤫𞤪𞤭𞤳𞤢𞥄 𞤬𞤮𞤨 𞤥𞤮𞥅𞤩𞤼𞤮𞤲𞥋𞤣𞤭𞤪𞤢 𞤳𞤢 𞤤𞤢𞥄𞤥𞤮𞤪𞤣𞤫 𞤏𞤢𞥃𞤭𞤲𞤼𞤮𞤲 𞤸𞤢𞤲𞤳𞤭 𞤫 𞤲𞤶𞤫𞤧𞤤𞤢𞥄𞤪𞤫. 𞤁𞤮𞤲𞤢𞤤 𞤚𞤪𞤮𞤥𞤨  𞤢𞤪𞤭 𞤫 𞤲𞤺𞤢𞤤 𞤥𞤮𞥅𞤩𞤼𞤮𞤲𞥋𞤣𞤭𞤪𞤢𞤤⹁ 𞤮 𞤧𞤵𞤴𞤲𞤭 𞤩𞤫 𞤫 𞤣𞤫𞤲𞤼𞤢𞤤 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫 𞤲𞤺𞤢𞤥 𞤦𞤮𞤲𞥆𞤭𞤼𞤵𞤺𞤮𞤤 𞤲𞤦𞤢𞤼𞤵 𞤥𞤢𞤩𞥆𞤫 𞤲𞤺𞤵𞤲. 𞤔𞤮𞥅𞤲𞤣𞤫 𞤲𞤣𞤫𞤲 𞤣𞤢𞤪𞤼𞤭𞤲𞤢𞥄 𞤳𞤮 𞤩𞤵𞤪𞤭 𞤲𞤶𞤢𞤥𞤯𞤭 𞤼𞤢𞤼𞤭. 𞤑𞤮𞤲𞤮 𞤩𞤢𞥄𞤱𞤼𞤭 𞤯𞤵𞤥⹁ 𞤲𞤦𞤢𞤼𞤵 𞤲𞤺𞤵𞤲 𞤪𞤫𞤲𞤣𞤭𞤼𞤭 𞤬𞤭𞥅 𞤺𞤢𞤴𞤲𞤭𞤼𞤢𞤺𞤮𞤤 𞤺𞤮𞤤𞥆𞤫 𞤯𞤫𞤲. 
𞤔𞤮𞥅𞤲𞤭 𞤨𞤮𞥅𞤤𞤺𞤵 𞤔𞤮𞥅 𞤄𞤢𞤴𞤣𞤫𞤲 𞤲𞤺𞤵𞤲 𞤼𞤢𞤦𞤭𞤼𞤭𞥅. 𞤙𞤢𞤤𞤲𞤣𞤫 𞥒𞥐 𞤅𞤭𞥅𞤤𞤮⹁ 𞤳𞤢𞤲𞤳𞤮 𞤫 𞤑𞤢𞤥𞤢𞥄𞤤𞤢 𞤖𞤢𞤪𞤭𞤧⹁ 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲⹁ 𞤩𞤫 𞤶𞤮𞤯𞥆𞤭𞤲𞤼𞤫 𞤳𞤢 𞤶𞤵𞤤𞥆𞤫𞤪𞤫 𞤸𞤮𞥅𞤪𞤢𞥄𞤺𞤵 𞤀𞤥𞤫𞤪𞤭𞤳𞤢𞥄 𞤲𞤺𞤵𞤲 𞤬𞤭𞥅 𞤣𞤵𞥅𞤩𞤭 𞤲𞤢𞤴𞤭. 𞤧𞤭 𞤩𞤫 𞤶𞤶𞤮𞤯𞥆𞤭𞤲𞤢𞥄𞤥𞤢  𞤳𞤢 𞤶𞤵𞤤𞥆𞤫𞤪𞤫⹁ 𞤳𞤢𞤥𞤢𞥄𞤤𞤢 𞤖𞤢𞤪𞤭𞤧  𞤤𞤢𞥄𞤼𞤮𞤼𞤮 𞤢𞤪𞤢𞤲𞤮 𞤫 𞤩𞤢𞤤𞤫𞥅𞤩𞤫⹁ 𞤳𞤢𞤻𞤵𞤲 𞤫 𞤢𞤪𞤢𞤲𞤮 𞤫 𞤪𞤫𞤱𞤩𞤫 𞤱𞤮𞤲𞤵𞤺𞤮𞤤  𞤷𞤵𞤳𞥆𞤮-𞤸𞤮𞥅𞤪𞤫𞥅𞤶𞤮 𞤀𞤥𞤫𞤭𞤪𞤳𞤢𞥄⹁ 𞤺𞤭𞤤𞤢 𞤤𞤫𞤴𞤣𞤭 𞤲𞤣𞤭𞤲  𞤧𞤭𞤲𞤷𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥗𞥗𞥖. 𞤍𞤵𞤥 𞤼𞤭𞤥𞥆𞤭𞥅 𞤣𞤵𞥅𞤩𞤭 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭 𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤼𞤢𞤼𞤭. 
𞤊𞤵𞥅𞤼𞤢 𞤲𞤮 𞤸𞤫𞤷𞥆𞤭𞤪𞤭 𞤀𞤥𞤫𞤪𞤭𞤳𞤢𞥄 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭. 𞤅𞤭 𞤀𞤤𞤥𞤢𞤼𞤫𞥅𞤪𞤭 𞤊𞤵𞥅𞤼𞤢 𞤔𞤢𞤤𞤮𞥅 𞤲𞤣𞤭𞤲 𞤤𞤢𞤲𞤷𞤢𞤲𞤮𞥅𞤳𞤢 𞤦𞤢𞤯𞤼𞤢𞤲𞤫 𞤢𞤪𞤣𞤵 𞤊𞤢𞤪𞤢𞤲𞤧𞤭 𞤲𞤣𞤵𞤲 𞤫 𞤥𞤢𞥄𞤴𞤣𞤫  𞤀𞤤𞤥𞤢𞥄𞤥𞤭 𞤄𞤵𞥅𞤦𞤢𞤳𞤢𞤪 𞤄𞤭𞤪𞤮 𞤲𞤣𞤫𞤲⹁ 𞤸𞤢𞤪𞤢𞤴𞤲𞤮  𞤲𞤣𞤭 𞤩𞤢𞤣𞤲𞤭𞥅 𞤣𞤵𞥅𞤩𞤭 𞥓𞥐𞥐.         
𞤊𞤢𞤪𞤢𞤲𞤧𞤭 𞤹𞤭𞤪𞥆𞤭𞤼𞤭𞤳𞤫 𞤱𞤮𞤲𞤣𞤫 𞤳𞤮 𞤳𞤢𞤥𞤩𞤫 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤯𞤫 𞤫 𞤸𞤮𞤯𞤮 𞤄𞤵𞤲𞤼𞤭 𞤲𞤺𞤮𞤲. 𞤐𞤺𞤮𞤲  𞤸𞤮𞤯𞤮 𞤳𞤮 𞤫 𞤣𞤭𞥅𞤱𞤢𞤤 𞤁𞤵𞤱𞤫𞤲𞤧𞤢 𞤲𞤺𞤢𞤤 𞤶𞤫𞤴𞤢𞥄⹁ 𞤖𞤢𞤳𞥆𞤵𞤲𞥋𞤣𞤫𞥅𞤪𞤫 𞤤𞤫𞤴𞤣𞤭 𞤃𞤢𞤤𞤭. 𞤍𞤫𞤲 𞤨𞤫𞤼𞥆𞤢𞤲𞤯𞤫 𞤱𞤢𞤪𞤵𞤲𞤮 𞤳𞤮 𞤩𞤢𞤣𞤲𞤭 𞤴𞤭𞤥𞤩𞤫 𞤲𞤮𞥅𞤺𞤢𞤴𞤮. 𞤑𞤮 𞤫 𞤪𞤫𞤬𞤦𞤭𞤪𞥆𞤫 (𞤢𞤤𞤢𞤼)⹁ 𞤻𞤢𞤤𞤲𞤣𞤫 𞥓 𞤅𞤭𞥅𞤤𞤮⹁ 𞥒𞥐𞥒𞥑 𞤯𞤵𞤥 𞤱𞤢𞤯𞤭⹁ 𞤳𞤮𞤲𞤮 𞤸𞤢𞤪𞤭 𞤸𞤢𞥄 𞤶𞤮𞥅𞤲𞤭⹁ 𞤊𞤢𞤪𞤢𞤲𞤧𞤭 𞤶𞤢𞤩𞤢𞥄𞤤𞤭 𞤹𞤭𞤪𞥆𞤭𞤼𞤢𞥄𞤣𞤫 𞤳𞤮 𞤬𞤫𞤣𞥆𞤫 𞤄𞤢𞤪𞤳𞤢𞥄𞤲 𞤲𞤣𞤫𞤲 𞤱𞤮𞤲𞤭 𞤧𞤢𞤦𞤵 𞤲𞤺𞤮𞤲 𞤱𞤢𞤪𞤲𞤺𞤮.
𞤘𞤭𞤤𞤢 𞤲𞤣𞤫𞤲 𞤻𞤢𞤤𞤲𞤣𞤫 𞤤𞤫⹁ 𞤬𞤭𞥅 𞤥𞤵𞤵𞤲 𞤲𞤮 𞤸𞤢𞥄𞤤𞤫𞥅𞤣𞤫 𞤬𞤮𞤼𞤢 𞤸𞤮𞥅𞤪𞤫 𞤲𞤶𞤵𞤩𞥆𞤵𞤤𞤭 𞤼𞤮𞤳𞥆𞤮𞤲𞥋𞤣𞤭𞤪𞤢𞤤 𞤯𞤭𞤲. 𞤑𞤮 𞤯𞤵𞤥 𞤢𞤣𞥆𞤭 𞤴𞤮 𞤴𞤭𞥅𞤤𞤭𞤪𞤣𞤫 𞤳𞤮𞤲𞤵 𞤄𞤢𞤪𞤳𞤢𞥄𞤲 𞤲𞤣𞤫𞤲 𞤴𞤢𞤤𞤼𞤵 𞤸𞤢𞤲𞤣𞤫 𞤺𞤮𞥅𞤲𞤺𞤭𞤲𞤢 𞤳𞤮 𞤱𞤢𞤯𞤭 𞤳𞤮𞤲. 𞤇𞤫 𞤸𞤮𞤤𞥆𞤭⹁ 𞤱𞤮𞤲𞤣𞤫 𞤥𞤢 𞤳𞤮 𞤶𞤭𞤸𞤢𞥄𞤣𞤮𞥅𞤩𞤫⹁ 𞤩𞤫 𞤱𞤢𞤪𞤭 𞤫 𞤲𞤺𞤮𞤲 𞤸𞤮𞤯𞤮. 𞤑𞤮𞤲𞤮 𞤴𞤭𞤥𞤩𞤫 𞤸𞤮𞤯𞤮 𞤲𞤺𞤮𞤲 𞤳𞤢𞤻𞤵𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤥𞤢⹁ 𞤳𞤮 𞤫 𞤨𞤫𞥅𞤪𞤢 𞤥𞤢𞤤𞥆𞤢 𞤶𞤮𞤥𞤦𞤵𞤺𞤢𞤤⹁ 𞤲𞤺𞤢𞤤 𞤩𞤫 𞤱𞤮𞤲𞥆𞤮𞥅 𞤬𞤭𞤶𞤢𞤲𞤣𞤫⹁ 𞤳𞤮𞤲𞤵 𞤄𞤢𞤪𞤳𞤢𞥄𞤲 𞤲𞤺𞤵𞤲 𞤬𞤫𞤼𞥆𞤭𞤲𞤭 𞤤𞤮𞥅𞤱𞤢𞤲𞤯𞤫 𞤫 𞤥𞤵𞤵𞤲⹁ 𞤱𞤢𞤪𞤭 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫. 𞤐𞤮 𞤼𞤢𞤱𞤢𞥄 𞤫 𞤥𞤢𞥄𞤴𞤵𞤩𞤫 𞤩𞤫𞤲 𞤪𞤫𞤱𞤩𞤫 𞤫 𞤬𞤢𞤴𞤩𞤫.
𞤖𞤢𞤲𞤣𞤫 𞤳𞤢𞤣𞤭 𞤔𞤢𞥄𞤺𞤮𞤪𞤢𞤤 𞤑𞤮𞤲𞤵 𞤊𞤢𞤪𞤢𞤲𞤧𞤭 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤫𞤩𞤫 𞤲𞤣𞤢𞥄𞤪𞤵𞤣𞤫 𞤲𞤮 𞤵𞤧𞤼𞤭𞤪𞤢 𞤳𞤮𞤲𞤵 𞤬𞤫𞤣𞥆𞤫 𞤄𞤢𞤪𞤳𞤢𞥄𞤲 𞤲𞤣𞤫𞤲. 𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤥𞤢𞥄𞤴𞤵𞤺𞤮𞤤 𞤧𞤮𞥅𞤪𞤭𞥅𞤩𞤫 𞤥𞤢𞤩𞥆𞤫 𞤲𞤶𞤮𞤱𞤮 𞤱𞤢𞤪𞤢𞥄𞤩𞤫 𞤫 𞤲𞤣𞤫𞥅 𞤴𞤮𞤲𞤼𞤫𞤪𞤫 𞤬𞤫𞤰𞥆𞤵𞤲𞥋𞤣𞤫.
𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤫𞥅𞤣𞤫⹁ 𞤱𞤮𞤲𞤣𞤫 𞤥𞤢⹁ 𞤃𞤢𞤤𞤭𞤲𞤢𞥄𞤩𞤫 𞤯𞤵𞥅𞤯𞤵𞤩𞤫 𞤴𞤭𞤯𞤢𞥄 𞤢𞤪𞤣𞤵 𞤧𞤮𞥅𞤪𞤭𞥅𞤩𞤫 𞤳𞤮𞤲𞤵 𞤄𞤢𞤪𞤳𞤢𞥄𞤲 𞤲𞤣𞤫𞤪 𞤃𞤢𞤤𞤭. 𞤘𞤭𞤤𞤢 𞤩𞤫 𞤲𞤢𞥄𞤼𞤭 𞤃𞤢𞤤𞤭⹁ 𞤩𞤫 𞤱𞤢𞥄𞤱𞤢𞥄𞤤𞤭 𞤸𞤢𞤯𞤵𞤣𞤫 𞤴𞤮 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫 𞤱𞤢𞤪𞤫. 𞤇𞤫 𞤱𞤢𞤤𞥆𞤢𞥄𞤤𞤭 𞤳𞤢𞤣𞤭 𞤬𞤮𞤼𞥆𞤭𞤲𞤣𞤫 𞤥𞤢𞥄 𞤺𞤮𞥅𞤼𞤭𞤲𞤯𞤭𞤲𞤢 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲. 𞤃𞤢𞤤𞤭𞤲𞤢𞥄𞤩𞤫 𞤯𞤵𞥅𞤯𞤵𞤩𞤫 𞤲𞤮 𞤬𞤫𞤭𞤤𞤭𞤪𞤭 𞤳𞤮𞤲𞤵 𞤄𞤢𞤪𞤳𞤢𞥄𞤲 𞤱𞤮𞤲𞤵𞤺𞤮𞤤 𞤧𞤢𞤦𞤵 𞤦𞤮𞤲𞥆𞤫𞥅𞤪𞤫𞥅𞤶𞤭 𞤳𞤫𞥅𞤱𞤵𞤯𞤭 𞤲𞤣𞤫𞤪 𞤃𞤢𞤤𞤭 𞤬𞤫𞤱𞤲𞤣𞤮 𞤸𞤢𞤲𞤣𞤫. 𞤇𞤫 𞤩𞤮𞥅𞤴𞤭𞥅 𞤤𞤢𞤲𞤣𞤢𞥄𞤲𞤣𞤫 𞤴𞤮 𞤄𞤢𞤪𞤳𞤢𞥄𞤲 𞤭𞤱𞤵 𞤃𞤢𞤤𞤭.
𞤖𞤮𞥅𞤪𞤵𞤺𞤮𞤤 𞤲𞤮 𞤱𞤮𞥅𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤯𞤫 𞤤𞤭𞤥𞤮𞥅𞤪𞤫 𞤥𞤵𞤵𞤲 𞤢𞤲𞤣𞤢𞥄𞤳𞤢. 𞤖𞤢𞤳𞥆𞤫𞤪𞤫𞤲 𞤳𞤮𞥅𞤪𞤳𞤢 𞤲𞤮 𞤱𞤮𞥅𞤲𞤣𞤭 𞤫 𞤲𞤢𞤬𞤮𞥅𞤶𞤫⹁ 𞤱𞤮𞤲𞤢𞥄 𞤫 𞤶𞤵𞥅𞤤𞤩𞤫 𞤩𞤫𞤲 𞤼𞤵𞤲 𞤘𞤫𞤲𞤮 𞤮𞤲 𞤱𞤢𞤯𞥆𞤭𞤲𞥆𞤮𞥅 𞤳𞤢. 𞤀𞤣𞤮 𞤋𞤧𞤤𞤢𞥄𞤥𞤵⹁ 𞤸𞤢𞤪𞤭 𞤴𞤭𞤥𞤩𞤫 𞤩𞤫𞤲 𞤲𞤮 𞤴𞤢𞤥𞤭𞤪𞤢𞤲𞤮𞥅 𞤸𞤮𞥅𞤪𞤵𞤺𞤮𞤤. 𞤐𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤘𞤫𞤲𞤮 𞤮𞤲 𞤼𞤢𞤺𞤭 𞤫𞤲⹁ 𞤼𞤢𞤺𞤭 𞤩𞤢𞤤𞥆𞤭 𞤥𞤫𞤫𞤲⹁ 𞤳𞤮 𞤑𞤢𞤲𞤳𞤮 𞤢𞤲𞤣𞤭 𞤳𞤢𞤣𞤭 𞤳𞤮 𞤥𞤮𞤰𞥆𞤢𞤲𞤭 𞤫𞤲 𞤫 𞤳𞤮 𞤥𞤮𞤰𞥆𞤢𞤲𞤭 𞤩𞤢𞤤𞥆𞤭 𞤥𞤫𞤫𞤲. 𞤑𞤮 𞤯𞤵𞤥 𞤱𞤢𞤯𞤭 𞤧𞤭 𞤮 𞤱𞤢𞤯𞥆𞤭𞤲𞤭 𞤳𞤮𞥅𞤪𞤳𞤢 𞤸𞤮𞥅𞤪𞤫 𞤥𞤫𞤫𞤲 𞤧𞤢𞤦𞤵𞤲𞤢 𞤳𞤮𞥅𞤪𞤳𞤢 𞤲𞤮 𞤱𞤮𞥅𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤳𞤢 𞤦𞤢𞤽𞥆𞤫 𞤷𞤫𞤤𞥆𞤢𞤤 (𞤲𞤶𞤢𞤥𞤵) 𞤫 𞤳𞤢 𞤣𞤫𞤱𞤢𞤤.
𞤑𞤮𞥅𞤪𞤳𞤢 𞤩𞤫𞤴𞤣𞤢𞤴 𞤣𞤵𞥅𞤩𞤭 𞤥𞤢𞤤𞥆𞤢 𞤶𞤵𞥅𞤼𞤭𞤲𞤢𞤴 𞤲𞤺𞤵𞥅𞤪𞤣𞤢𞤥 𞤲𞤫𞤯𞥆𞤮
𞤃𞤮 𞤲𞤢𞤲𞤭𞥅 𞤯𞤵𞤥⹁ 𞤮𞤲𞤼𞤭𞤺𞤭 𞤱𞤭𞤢𞤴 “𞤸𞤮𞤤 𞤲𞤮 𞤱𞤮𞤯𞤭𞥅𞤯𞤮 𞤻𞤢𞥄𞤥𞤫𞥅𞤼𞤫𞥅𞤯𞤭 𞤶𞤵𞥅𞤼𞤭𞤪𞤼𞤢 𞤦𞤢𞤤𞤯𞤫⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤻𞤢𞥄𞤥𞤵𞤺𞤮𞤤 𞤱𞤵𞥅𞤪𞤲𞤢𞤼𞤢؟ 𞤃𞤮 𞤱𞤮𞤯𞤭𞤳𞤫 𞤻𞤢𞥄𞤥𞤣𞤵⹁ 𞤸𞤮𞤤 𞤲𞤮 𞤲𞤺𞤵𞥅𞤪𞤣𞤢𞤲 𞤮𞤲𞤼𞤭𞤺𞤭 𞤶𞤵𞥅𞤼𞤭𞤪𞤼𞤢؟” 
𞤐𞤮 𞤱𞤮𞥅𞤣𞤭 𞤺𞤢𞤥𞥆𞤭 𞤥𞤢𞤤𞥆𞤢 𞤧𞤢𞤦𞤢𞤦𞤵𞥅𞤶𞤭 𞤳𞤫𞥅𞤱𞤵𞤯𞤭 𞤱𞤢𞤯𞤢𞤴𞤯𞤭 𞤸𞤢𞥄 𞤳𞤮𞥅𞤪𞤳𞤢 𞤶𞤵𞥅𞤼𞤭𞤲𞤢 𞤲𞤺𞤵𞥅𞤪𞤣𞤢𞤥. 𞤑𞤮 𞤇𞤵𞤪𞤭 𞤸𞤭𞤥𞥆𞤵𞤣𞤫 𞤫 𞤥𞤢𞤶𞥆𞤭⹁ 𞤳𞤮 𞤴𞤢𞥄𞤱𞤲𞤵𞤺𞤮𞤤 𞤱𞤢𞤴𞤤𞤢𞤺𞤮𞤤 𞤻𞤢𞥄𞤥𞤣𞤵 𞤲𞤣𞤵𞤲 𞤳𞤢 𞤲𞤣𞤫𞤪 𞤪𞤫𞥅𞤣𞤵⹁ 𞤱𞤢𞤯𞤢 𞤲𞤣𞤵 𞤳𞤵𞤧𞤫𞤤 (𞤸𞤵𞤴𞤪𞤫) 𞤫 𞤰𞤭𞥅𞤰𞤢𞤲. 𞤑𞤮 𞤯𞤵𞤥 𞤩𞤫 𞤭𞤲𞥆𞤢𞤼𞤢 𞤥𞤫𞤼𞤢𞤦𞤮𞤤𞤢𞥄𞤳𞤵 𞤳𞤢 𞤲𞤺𞤵𞥅𞤪𞤲𞤣𞤢𞤲𞤳𞤮𞤱𞤢𞤤 (𞤄𞤭𞤴𞤮𞤤𞤮𞥅𞤧𞤭). 𞤑𞤮 𞤲𞤮 𞤲𞤫𞤯𞥆𞤮 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤥𞤫𞤼𞤢𞤦𞤮𞤤𞤢𞥄𞤳𞤵 𞤥𞤢𞤳𞥆𞤮 𞤲𞤺𞤵𞤲 𞤵𞤧𞤼𞤮𞤪𞤼𞤢. 𞤑𞤮 𞤲𞤮 𞤥𞤫𞤼𞤢𞤦𞤮𞤤𞤢𞥄𞤳𞤵 𞤲𞤺𞤵𞤲 𞤵𞤧𞤼𞤮𞤪𞤼𞤢 𞤲𞤮𞤲 𞤳𞤢𞤣𞤭⹁ 𞤳𞤵𞤷𞥆𞤫 𞤯𞤫𞤲 𞤥𞤢𞤤𞥆𞤢 𞤼𞤫𞥅𞤱𞤵 𞤲𞤺𞤵𞤲 𞤵𞤧𞤼𞤮𞤪𞤼𞤢 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵. 𞤑𞤮 𞤯𞤵𞤲 𞤱𞤢𞤯𞤭 𞤧𞤭 𞤩𞤢𞤤𞥆𞤭 𞤲𞤢𞤴𞤫𞥅𞤩𞤫 𞤩𞤫𞤲 𞤲𞤮 𞤴𞤮𞤤𞤦𞤭𞤼𞤭 𞤥𞤢𞥄 𞤲𞤮 𞤴𞤵𞤨𞥆𞤭𞤼𞤭𞥅.
𞤑𞤮𞥅𞤪𞤳𞤢 𞤳𞤢𞤲 𞤲𞤮𞤲⹁ 𞤲𞤫𞥅𞤩𞤲𞤭𞤼𞤢𞤴 𞤴𞤵𞤨𞥆𞤭𞤼𞤢𞤺𞤮𞤤 𞤺𞤵𞤪𞤭𞤤 𞤲𞤺𞤭𞤤⹁ 𞤧𞤢𞤦𞤵 𞤳𞤢 𞤩𞤫𞤴𞤣𞤢𞤴 𞤥𞤫𞤼𞤢𞤦𞤮𞤤𞤢𞥄𞤳𞤵 𞤲𞤺𞤵𞤲. 𞤐𞤮 𞤲𞤫𞤯𞥆𞤮 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤳𞤮 𞤲𞤮𞤲 𞤺𞤫𞥅𞤰𞤭 (𞤧𞤫𞤤𞤭𞤤) 𞤩𞤢𞤤𞤲𞤣𞤵 𞤲𞤣𞤵𞤲 𞤲𞤢𞤱𞤴𞤭𞤪𞤼𞤢. 𞤍𞤭𞤲 𞤺𞤫𞥅𞤰𞤭 𞤳𞤭𞤯𞥆𞤭⹁ 𞤧𞤭 𞤲𞤢𞤱𞤴𞤭𞥅⹁ 𞤯𞤭 𞤧𞤮𞤱𞤮𞤲’𞤣𞤭𞤪𞤢 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤮𞤲𞤼𞤭𞤺𞤭. 𞤑𞤮𞥅𞤪𞤳𞤢 𞤳𞤢𞤲 𞤲𞤮𞤲 𞤱𞤢𞤤𞥆𞤢𞤴 𞤩𞤢𞤤𞤲𞤣𞤵 𞤲𞤣𞤵𞤲 𞤧𞤫𞥅𞤪𞤼𞤵𞤺𞤮𞤤 𞤫 𞤯𞤭𞤲 𞤺𞤫𞥅𞤰𞤭 𞤳𞤭𞤯𞥆𞤭⹁ 𞤤𞤮𞤲𞤼𞤭𞤲𞤭𞤪𞤢 𞤯𞤭 𞤳𞤢𞤣𞤭 𞤺𞤫𞥅𞤰𞤭 𞤳𞤫𞤧𞤭. 𞤑𞤮 𞤯𞤭𞥅 𞤺𞤫𞥅𞤰𞤭 𞤱𞤮𞤲𞤭 𞤬𞤭𞥅 𞤳𞤢𞤤𞤢 𞤳𞤮 𞤱𞤵𞥅𞤪𞤭 𞤫 𞤼𞤢𞤺𞤫𞥅𞤬𞤮 𞤲𞤺𞤮𞤲. 𞤑𞤮 𞤳𞤢𞤲𞤶𞤭 𞤥𞤮𞤰𞥆𞤭𞤲𞤼𞤢 𞤳𞤢𞤤𞤢 𞤳𞤮 𞤱𞤮𞤲𞤭 𞤫 𞤲𞤫𞤯𞥆𞤮. 𞤐𞤫𞤯𞥆𞤮 𞤳𞤢𞤤𞤢 𞤲𞤮 𞤥𞤢𞤪𞤭 𞤣𞤵𞤶𞤵𞤲𞤫𞥅𞤶𞤭 (𞤥𞤭𞤤𞤭𞤴𞤢𞥄𞤪𞤶𞤭) 𞤺𞤫𞥅𞤰𞤭 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤥𞤵𞤵𞤲. 𞤐𞤮 𞤮𞤲𞤼𞤭𞤺𞤭 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤯𞤭𞥅 𞤺𞤫𞥅𞤰𞤭 𞤵𞤧𞤼𞤮𞤪𞤼𞤢.
𞤖𞤮𞥅𞤪𞤵𞤺𞤮𞤤 𞤱𞤮𞤲𞤢𞤴 𞤧𞤢𞤦𞤵 𞤲𞤺𞤢𞥄𞤲𞤣𞤭 𞤲𞤣𞤭𞤲 𞤴𞤢𞤥𞤭𞤪𞤢 𞤺𞤫𞥅𞤰𞤭 𞤯𞤭𞤲 𞤴𞤮 𞤯𞤭 𞤧𞤭𞤲𞤼𞤭𞤲 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤫𞤲𞤯𞤢𞤥 𞤥𞤢𞤤𞥆𞤢 𞤸𞤮𞤪𞤥𞤮𞤲𞤢𞤲 𞤧𞤫𞤥𞤦𞤭𞤲𞤢𞤴𞤯𞤢𞤲 𞤮𞤲𞤼𞤭𞤺𞤭 𞤫 𞤼𞤭𞥅𞤯𞤭𞤲𞤢𞤴𞤯𞤢𞤲 𞤥𞤢𞤤𞥆𞤢 𞤧𞤫𞤥𞤦𞤭𞤲𞤢𞤴𞤯𞤢𞤲 𞤰𞤭𞤴𞤫 𞤮𞤲𞤼𞤭𞤺𞤭 𞤯𞤫𞤲. 
𞤑𞤮 𞤯𞤭𞥅 𞤬𞤮𞥅𞤱 𞤩𞤫𞤴𞤣𞤢𞤼𞤢 𞤷𞤫𞤤𞥆𞤢𞤤 𞤮𞤲𞤼𞤭𞤺𞤭 𞤲𞤺𞤢𞤤. 𞤑𞤮 𞤧𞤭 𞤷𞤫𞤤𞥆𞤢𞤤 𞤲𞤺𞤢𞤤 𞤩𞤫𞤴𞤣𞤭𞤳𞤫⹁ 𞤲𞤺𞤵𞤪𞤣𞤢𞤥 𞤮𞤲𞤼𞤭𞤺𞤭 𞤯𞤢𞤥 𞤶𞤵𞥅𞤼𞤢𞥄.
𞤑𞤮𞥅𞤪𞤳𞤢 𞤯𞤵𞤴𞤼𞤢𞤴 𞤼𞤮𞥅𞤳𞤫 𞤫 𞤲𞤣𞤫𞤪 𞤩𞤢𞤤𞤲𞤣𞤵 
𞤑𞤮 𞤯𞤵𞥅𞤯𞤭 𞤫 𞤳𞤮 𞤻𞤢𞥄𞤥𞤫𞤼𞤫𞤲 𞤳𞤮𞤲⹁ 𞤲𞤮 𞤱𞤮𞥅𞤲𞤣𞤭𞥅 𞤫 𞤼𞤮𞥅𞤳𞤫 𞤯𞤫 𞤥𞤮𞤰𞥆𞤢𞤲𞤢𞥄 𞤩𞤢𞤤𞤲𞤣𞤵 𞤲𞤫𞤯𞥆𞤮. 𞤍𞤫𞤲 𞤼𞤮𞥅𞤳𞤫 𞤲𞤮 𞤭𞤱𞤢 𞤫 𞤻𞤮𞤤𞤵 𞤸𞤵𞥅𞤱𞤼𞤮𞤪𞤢𞥄𞤲𞤺𞤵 𞤲𞤺𞤵𞤲 𞤳𞤢 𞤣𞤫𞤥𞤢𞤤. 𞤚𞤮𞥅𞤳𞤫 𞤯𞤫𞤲 𞤲𞤮 𞤭𞤱𞤢 𞤳𞤢𞤣𞤭 𞤳𞤢 𞤻𞤢𞥄𞤥𞤤𞤭 𞤯𞤭𞤲 𞤥𞤮𞤰𞥆𞤭𞤲𞤼𞤫𞥅 𞤯𞤮𞤲⹁ 𞤥𞤢𞤤𞥆𞤢 𞤳𞤢 𞤯𞤭 𞤤𞤮𞥅𞤱𞤫𞤼𞤫𞥅 𞤯𞤮𞤲 𞤫 𞤳𞤮 𞤯𞤭 𞤤𞤮𞥅𞤱𞤫𞤼𞤫𞥅 𞤳𞤮𞤲 𞤫 𞤥𞤵𞤵𞤲. 𞤅𞤭 𞤲𞤫𞤯𞥆𞤮 𞤸𞤮𞥅𞤪𞤭𞥅⹁ 𞤳𞤮 𞤸𞤫𞥅𞤱𞤭 𞤫 𞤯𞤫𞤲 𞤼𞤮𞥅𞤳𞤫 𞤴𞤢𞤤𞤼𞤢𞤴 𞤫 𞤲𞤣𞤫𞤪 𞤩𞤢𞤤𞤲𞤣𞤵 𞤥𞤢𞤳𞥆𞤮 𞤲𞤣𞤵𞤲.
 𞤑𞤮𞥅𞤪𞤳𞤢 𞤵𞤴𞤼𞤢𞤴 𞤩𞤫𞤤𞥆𞤫𞤪𞤫 𞤫 𞤲𞤣𞤫𞤪 𞤩𞤢𞤤𞤲𞤣𞤵 
𞤅𞤮 𞤲𞤫𞤯𞥆𞤮 𞤻𞤢𞥄𞤥𞤭𞥅⹁ 𞤻𞤢𞥄𞤥𞤣𞤵 𞤲𞤣𞤵𞤲 𞤤𞤢𞥄𞤼𞤢𞤲𞤼𞤮 𞤩𞤢𞤤𞤣𞤵 𞤲𞤣𞤵𞤲 𞤳𞤵𞤩𞥆𞤢𞤲 (𞤳𞤢𞤪𞤦𞤭𞤪𞤢𞤲) 𞤳𞤮 𞤲𞤣𞤵 𞤧𞤵𞤥𞤲𞤢. 𞤑𞤮𞤲𞤮 𞤧𞤭 𞤻𞤢𞥄𞤥𞤣𞤵 𞤲𞤣𞤵𞤲 𞤯𞤵𞥅𞤯𞤭𞥅 𞤩𞤵𞤪𞤭𞥅 𞤳𞤮 𞤩𞤢𞤤𞤲𞤣𞤵 𞤲𞤣𞤵𞤲 𞤸𞤢𞤼𞤮𞤲𞤶𞤭𞤲𞤭 𞤳𞤮𞤲 𞤫 𞤥𞤵𞥅𞤲⹁ 𞤸𞤫𞤣𞥆𞤭𞥅𞤯𞤵𞤲 𞤯𞤵𞤲 𞤱𞤮𞤲𞤼𞤢𞤴 𞤩𞤫𞤤𞥆𞤫𞤪𞤫. 𞤐𞤣𞤫𞤲 𞤩𞤫𞤤𞥆𞤫𞤪𞤫 𞤥𞤢𞤪𞤮𞤼𞤮 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤮𞤲𞤼𞤭𞤺𞤭 𞤸𞤢𞥄 𞤻𞤢𞤤𞤲𞤣𞤫 𞤲𞤣𞤵 𞤸𞤢𞤼𞤮𞤲𞤶𞤭𞤲𞤭 𞤫 𞤥𞤵𞤵𞤲 𞤳𞤢𞤣𞤭. 𞤑𞤮𞤲𞤮 𞤧𞤭 𞤼𞤢𞤱𞤭𞥅⹁ 𞤧𞤮𞥅𞤲𞤮 𞤳𞤢𞤤𞤢⹁ 𞤮𞤲𞤼𞤭𞤺𞤭 𞤲𞤮 𞤻𞤢𞥄𞤥𞤵𞤣𞤫⹁ 𞤩𞤫𞤤𞥆𞤫𞤪𞤫 𞤬𞤢𞤱𞤮𞤲𞥋𞤣𞤭𞤪𞤢𞤴 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵. 𞤅𞤮 𞤮𞤲𞤼𞤭𞤺𞤭 𞤲𞤮 𞤸𞤮𞥅𞤪𞤵𞤣𞤫 𞤲𞤮𞤲⹁ 𞤸𞤢𞤪𞤢𞤴 𞤻𞤢𞤥𞤣𞤵 𞤱𞤮𞥅𞤣𞤢𞤼𞤢𞥄 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤳𞤮 𞤱𞤮𞤲𞤢 𞤳𞤵𞤩𞥆𞤢𞤲 𞤳𞤮 𞤲𞤣𞤵 𞤧𞤵𞤥𞤲𞤢. 𞤐𞤣𞤫𞤲𞤼𞤵𞤥𞤢⹁ 𞤲𞤣𞤵 𞤬𞤵𞤯𞥆𞤮𞤼𞤮 𞤳𞤭𞤧𞤢𞤲 𞤧𞤵𞤥𞤲𞤵𞤣𞤫 𞤩𞤫𞤤𞥆𞤫𞤪𞤫 𞤥𞤢𞤪𞤭𞤲𞤮𞥅𞤲𞤣𞤫 𞤲𞤣𞤫𞤲 𞤫 𞤲𞤣𞤫𞤪 𞤲𞤫𞤯𞥆𞤮 𞤮𞤲.
𞤑𞤮𞥅𞤪𞤳𞤢 𞤬𞤭𞤲𞤣𞤭𞤲𞤢𞤴 𞤲𞤺𞤢𞥄𞤲𞤣𞤭 𞤩𞤫𞤴𞤣𞤢 𞤲𞤺𞤫𞥅𞤼𞤵 𞤥𞤢𞤤𞥆𞤢 𞤸𞤢𞤳𞥆𞤭𞤤𞤫 
𞤑𞤮𞥅𞤪𞤳𞤢 𞤳𞤢𞤲 𞤱𞤢𞤤𞥆𞤢𞤴 𞤲𞤫𞤯𞥆𞤮 𞤣𞤢𞤯𞤵𞤺𞤮𞤤 𞤬𞤫𞥅𞤼𞤫𞤪𞤫 𞤫 𞤱𞤭𞤤𞤢𞥄𞤪𞤫 𞤫 𞤵𞤧𞤼𞤢𞥄𞤣𞤫 𞤲𞤺𞤫𞥅𞤼𞤵 𞤥𞤢𞤤𞥆𞤢 𞤸𞤢𞤳𞥆𞤭𞤤𞤫. 𞤅𞤢𞤦𞤵 𞤳𞤮𞥅𞤪𞤳𞤢 𞤳𞤢𞤲 𞤲𞤫𞥅𞤩𞤼𞤭𞤲𞤢𞤴 𞤴𞤫𞥅𞤦𞤢𞤺𞤮𞤤 𞤺𞤫𞥅𞤰𞤭 𞤲𞤺𞤢𞥄𞤲𞤣𞤭 𞤯𞤭𞤲. 𞤉𞤯𞤫𞤲 𞤢𞤲𞤣𞤭⹁ 𞤳𞤮 𞤲𞤮 𞤮𞤲𞤼𞤭𞤺𞤭 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤺𞤫𞥅𞤰𞤭 𞤯𞤭𞤲 𞤵𞤧𞤼𞤮𞤪𞤼𞤢⹁ 𞤳𞤮𞤲𞤮 𞤸𞤮𞥅𞤪𞤵𞤺𞤮𞤤 𞤱𞤮𞤲𞤢𞤴 𞤧𞤢𞤦𞤵 𞤩𞤫𞤴𞤣𞤢𞤺𞤮𞤤 𞤺𞤫𞥅𞤰𞤭 𞤳𞤫𞤧𞤭 𞤫 𞤲𞤣𞤫𞤪 𞤲𞤺𞤢𞥄𞤲𞤣𞤭 𞤲𞤣𞤭𞤲.
 𞤑𞤮𞥅𞤪𞤳𞤢 𞤧𞤫𞤥𞤦𞤭𞤲𞤢𞤴 𞤣𞤢𞤯𞤭𞤼𞤮𞤪𞤯𞤫 𞤩𞤢𞤤𞤲𞤣𞤵 𞤯𞤫𞤲
 𞤌𞤯𞤮𞤲 𞤢𞤲𞤣𞤭 𞤸𞤮𞤤 𞤳𞤮 𞤱𞤢𞤯𞤭 𞤲𞤢𞤱𞤲𞤵𞤯𞤮 𞤴𞤭𞤯𞤢𞥄 𞤻𞤢𞥄𞤥𞤵𞤺𞤮𞤤؟
𞤍𞤵𞤥 𞤳𞤮 𞤳𞤢 𞤲𞤺𞤢𞥄𞤲𞤣𞤭 𞤭𞤥𞥆𞤮𞤪𞤭. 𞤅𞤭 𞤮𞤲𞤼𞤭𞤺𞤭 𞤲𞤢𞥄𞤱𞤭𞥅 𞤥𞤢𞤤𞥆𞤢 𞤲𞤢𞤱𞤲𞤭𞥅⹁ 𞤺𞤢𞥄𞤲𞤣𞤭 𞤲𞤣𞤭𞤲 𞤴𞤢𞤥𞤭𞤪𞤢𞤴 𞤩𞤢𞤤𞤲𞤣𞤵 𞤲𞤣𞤵𞤲 𞤴𞤮 𞤲𞤣𞤵 𞤱𞤮𞤯𞤮 𞤻𞤢𞥄𞤥𞤣𞤵 𞤬𞤭𞥅 𞤲𞤮 𞤲𞤣𞤵 𞤸𞤭𞤤𞤲𞤮𞤪𞤢 𞤸𞤢𞤩𞤵𞤺𞤮𞤤 𞤲𞤢𞤱𞤲𞤢𞥄𞤪𞤫 𞤲𞤣𞤫𞤲 𞤼𞤢𞤲. 𞤍𞤵𞤲 𞤳𞤮 𞤬𞤭𞥅 𞤱𞤮𞤼𞤢 𞤣𞤮𞥅𞤤𞤫 𞤩𞤢𞤤𞤲𞤣𞤵 𞤲𞤣𞤵𞤲 𞤧𞤫𞤲𞤣𞤭𞤼𞤮 𞤸𞤢𞤳𞤵𞤲’𞤣𞤫 𞤱𞤢𞤴𞤤𞤵𞤺𞤵𞤤 𞤻𞤢𞤥𞤣𞤵 𞤫 𞤸𞤢𞤩𞤵𞤺𞤮𞤤 𞤻𞤢𞤱𞤵.
𞤑𞤮𞥅𞤪𞤳𞤢 𞤸𞤫𞤷𞥆𞤭𞤲𞤯𞤭𞤲𞤢𞤴 𞤺𞤵𞤪𞤭𞤤 𞤲𞤺𞤭𞤤 (𞤤𞤢𞤪𞤢𞤤) 𞤫 𞤩𞤢𞤤𞤲𞤣𞤵
𞤐𞤣𞤫 𞤼𞤢𞤱𞤲𞤮𞥅 𞤳𞤮𞥅𞤪𞤳𞤢 𞤲𞤮 𞤴𞤢𞤤𞤼𞤭𞤲𞤢 𞤼𞤮𞥅𞤳𞤫 𞤫 𞤩𞤢𞤤𞤲𞤣𞤵⹁ 𞤸𞤫𞥅𞤯𞤭𞤲𞤼𞤭𞤲𞤢 𞤳𞤣𞤢𞤭 𞤺𞤫𞥅𞤰𞤭 𞤯𞤭𞤲⹁ 𞤯𞤵𞤲 𞤱𞤢𞤤𞥆𞤢𞤴 𞤺𞤵𞤪𞤭𞤤 𞤲𞤺𞤭𞤤 𞤸𞤫𞤷𞥆𞤵𞤯𞤵𞤺𞤮𞤤.
 𞤑𞤮𞥅𞤪𞤳𞤢 𞤱𞤢𞤤𞥆𞤢𞤴 𞤲𞤫𞤯𞥆𞤮 𞤣𞤢𞤯𞤵𞤺𞤮𞤤 𞤻𞤢𞤦𞥆𞤵𞥅𞤤𞤭 𞤳𞤫𞥅𞤱𞤵𞤯𞤭 𞤱𞤢𞤲𞤮 𞤲𞤢𞤱𞤲𞤢𞥄𞤪𞤫 𞤤𞤫𞤱𞤻𞤵⹁ 𞤫 𞤩𞤵𞥅𞤪𞤭⹁ 𞤫 𞤳𞤢𞤲𞤧𞤫𞤪⹁ 𞤫 𞤲𞤢𞤱𞤲𞤢𞥄𞤶𞤫 𞤩𞤫𞤪𞤲𞤣𞤫⹁ 𞤫 𞤲𞤢𞤱𞤲𞤢𞥄𞤶𞤫 𞤰𞤭𞥅𞤰𞤢𞤲⹁ …
𞤑𞤮𞥅𞤪𞤳𞤢 𞤲𞤮 𞤱𞤮𞥅𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫 𞤸𞤢𞤴 𞤯𞤫 𞤢𞤲𞤣𞤢𞥄𞤳𞤢 𞤬𞤭𞥅 𞤥𞤵𞤵𞤲 𞤼𞤢𞤸𞤮. 
𞤃𞤮 𞤸𞤮𞥅𞤪𞤭𞥅 𞤲𞤮𞤲⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤬𞤢𞤲𞤼𞤭𞤲 𞤻𞤢𞥄𞤥𞤣𞤵 𞤲𞤣𞤵𞤲 𞤬𞤫𞤱𞤲𞤣𞤮 𞤼𞤢𞤰𞤵𞤺𞤮𞤤 𞤲𞤺𞤮𞤤. 𞤏𞤮𞤲𞤢𞥄 𞤴𞤮 𞤮 𞤻𞤢𞥄𞤥𞤵 𞤫 𞤶𞤮𞥅𞤯𞤢𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤮 𞤻𞤢𞥄𞤥𞤢𞤴𞤲𞤮𞥅 𞤳𞤮𞤲 𞤬𞤮𞤨 𞤫 𞤲𞤣𞤫𞤪 𞤻𞤢𞤤𞥆𞤢𞤤. 𞤑𞤮 𞤴𞤮 𞤮𞤲𞤼𞤭𞤺𞤭 𞤸𞤢𞤳𞤭𞤲𞤣𞤭𞤲 𞤻𞤢𞤥𞤣𞤵 𞤲𞤣𞤵𞤲⹁ 𞤯𞤵𞤯𞥆𞤭𞤲𞤮𞤪𞤢 𞤣𞤭𞤥𞤯𞤫 𞤤𞤫𞤯𞥆𞤫 𞤫 𞤳𞤢𞥄𞤳𞤭 𞤥𞤢𞤤𞥆𞤢 𞤳𞤫𞤷𞥆𞤭 𞤷𞤵𞤲𞤼𞤵𞥅𞤶𞤫 𞤯𞤭𞤲. 𞤑𞤮 𞤴𞤮 𞤮 𞤪𞤫𞥅𞤲𞤮 𞤳𞤢𞤣𞤭 𞤫 𞤬𞤢𞤲𞤼𞤭𞤲𞤺𞤮𞤤 𞤤𞤢𞤥𞤯𞤢𞤲 (𞤥𞤢𞤲𞤣𞤢𞤲) 𞤥𞤢𞥄 𞤧𞤵𞤳𞥆𞤢𞤪 (𞤨𞤫𞤪𞤳𞤢𞤲).
𞤍𞤵𞤲 𞤬𞤮𞤱 𞤳𞤮 𞤫 𞤴𞤵𞤪𞤥𞤫𞥅𞤲𞤣𞤫 𞤫 𞤣𞤵𞤽𞤢𞤴𞤫𞥅 𞤘𞤫𞤲𞤮 𞤅𞤫𞤲𞤭𞥅𞤯𞤮 𞤮𞤲 𞤱𞤮𞤲𞤭.
𞤋𞤧𞤥𞤢𞥄𞤴𞤭𞥅𞤤𞤢 𞤅𞤭𞥅𞤧𞤫⹁ 𞤸𞤮𞥅𞤪𞤫𞥅𞤶𞤮 𞤤𞤭𞤣𞥆𞤮 𞤤𞤢𞥄𞤥𞤵 𞤲𞤺𞤵𞤲 𞤃𞤢𞤤𞤭⹁ 𞤤𞤢𞥄𞤼𞤭𞤲𞤮𞥅𞤯𞤮 𞤳𞤢𞤣𞤭 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 URD 𞤲𞤣𞤫𞤲 𞤬𞤫𞤰𞥆𞤭𞤲𞤭𞥅 𞤸𞤢𞤲𞤣𞤫 𞤆𞤢𞤪𞤭⹁ 𞤤𞤢𞥄𞤥𞤮𞤪𞤣𞤫 𞤊𞤢𞤪𞤢𞤲𞤧𞤭. 𞤑𞤮 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤥𞤢𞤳𞥆𞤮. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤺𞤮𞤮 (𞥗𞥑) 𞤮 𞤬𞤫𞤰𞥆𞤭𞤲𞤭𞤪𞤭. 𞤏𞤵𞤪𞤭𞤲 𞤼𞤭𞤥𞥆𞤢𞥄𞤤𞤭 𞤸𞤢𞤴 𞤤𞤫𞤦𞥆𞤭 𞤲𞤢𞤴 𞤺𞤭𞤤𞤢 𞤮 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤢𞤳𞥆𞤮. 𞤑𞤮 𞤻𞤢𞤤𞤲𞤣𞤫 𞥖 𞤒𞤢𞤪𞤳𞤮 𞥒𞥐𞥒𞥐⹁ 𞤮 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤢𞤳𞥆𞤮 𞤶𞤵𞥅𞤯𞤫 𞤥𞤮𞤶𞤮𞤦𞤫𞤪𞤫 𞤔𞤢𞤥𞤢𞥄𞤼 𞤐𞤢𞤧𞤢𞤪𞤢𞤤 𞤋𞤧𞤤𞤢𞥄𞤥 𞤏𞤢𞤤 𞤃𞤵𞤧𞤤𞤭𞤥𞤭𞥅𞤲. 𞤖𞤢𞤪𞤭 𞤺𞤭𞤤𞤢 𞥒𞥖 𞤐𞤦𞤮𞥅𞤴𞤮⹁ 𞤲𞤣𞤫𞥅 𞤬𞤫𞤣𞥆𞤫 𞤲𞤮 𞤶𞤮𞤺𞤭𞥅 𞤥𞤮.
𞤀𞤣𞤮 𞤮 𞤧𞤭𞤲𞤷𞤵𞤣𞤫 URD 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥓⹁ 𞤳𞤮 𞤫 ADEMA (𞤀𞤁𞤉𞤃𞤀)⹁ 𞤬𞤫𞤣𞥆𞤫 𞤀𞤤𞤬𞤢𞥄 𞤓𞤥𞤢𞤪𞤵 𞤑𞤮𞤲𞤢𞥄𞤪𞤫 𞤲𞤣𞤫𞤲⹁ 𞤮 𞤶𞤫𞤴𞤢𞤲𞤮𞥅. 𞤐𞤣𞤫 𞤑𞤮𞤲𞤢𞥄𞤪𞤫 𞤤𞤢𞥄𞤥𞤭𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥒⹁ 𞤮 𞤤𞤢𞥄𞤼𞤭𞥅 𞤄𞤭𞤲𞤣𞤮 𞤃𞤢𞤱𞤯𞤮 𞤖𞤮𞥅𞤪𞤫𞥅𞤺𞤵 𞤃𞤢𞤤𞤭 𞤲𞤺𞤵𞤲. 𞤇𞤢𞥄𞤱𞤮 𞤯𞤵𞤥⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥓⹁ 𞤮 𞤼𞤮𞤯𞥆𞤢𞥄 𞤱𞤮𞤲𞤵𞤺𞤮𞤤 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤐𞤺𞤢𞤤𞤵. 𞤁𞤵𞥅𞤩𞤭 𞤶𞤫𞥅𞤯𞤭𞤯𞤭 𞤮𞤥𞤮 𞤫 𞤲𞤺𞤢𞤤 𞤶𞤢𞥄𞤺𞤮𞤪𞤢𞤤 𞤸𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥐. 𞤐𞤣𞤫𞤲⹁ 𞤮 𞤱𞤢𞤯𞤢𞥄 𞤶𞤢𞥄𞤺𞤮𞤪𞤢𞥄𞤯𞤮 𞤬𞤭𞥅 𞤸𞤵𞥅𞤲𞤣𞤢𞥄𞤪𞤭 𞤫 𞤬𞤭𞥅 𞤷𞤢𞤫. 𞤑𞤮𞤲𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥒⹁ 𞤮 𞤶𞤮𞤺𞤲𞤭𞤼𞤭 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤬𞤭𞥅 𞤲𞤮 𞤸𞤭𞤤𞤲𞤮𞤪𞤢 𞤬𞤭𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤮𞥅𞤲𞤺𞤮 𞤲𞤺𞤮𞤲 𞤬𞤭𞥅 𞤤𞤮𞤲𞤼𞤢𞤺𞤮𞤤 𞤀𞤤𞤬𞤢𞥄 𞤓𞤥𞤢𞤪𞤵 𞤑𞤮𞤲𞤢𞥄𞤪𞤫. 𞤐𞤣𞤫𞤲⹁ 𞤬𞤫𞤣𞥆𞤫 𞤀𞤁𞤉𞤃𞤀 𞤲𞤣𞤫𞤲 𞤧𞤵𞤩𞤭𞥅 𞤥𞤮 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤥𞤢𞤩𞥆𞤫. 𞤑𞤮𞤲𞤮 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫 𞤬𞤮𞥅𞤤𞤭𞥅 𞤥𞤮. 𞤑𞤮 𞤷𞤢𞤺𞥆𞤢𞤤 𞤯𞤵𞤥 𞤮 𞤴𞤢𞤤𞤼𞤭 𞤫 𞤀𞤁𞤉𞤃𞤀⹁ 𞤮 𞤧𞤭𞤲𞤷𞤭 URD.
𞤇𞤢𞥄𞤱𞤼𞤭 𞤯𞤵𞤥⹁ 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥔⹁ 𞤮 𞤱𞤢𞤯𞤢𞥄 𞤸𞤮𞥅𞤪𞤫𞥅𞤶𞤮 𞤆𞤮𞤼𞥆𞤢𞤤 𞤐𞤺𞤢𞤤𞤵 𞤫 𞤑𞤢𞥄𞤤𞤭𞤧𞤭 𞤖𞤭𞤪𞤲𞤢 𞤀𞤊𞤪𞤭𞤳𞤢𞥄 (UEMOA).
𞤃𞤢𞥄𞤴𞤣𞤫 𞤋𞤧𞤥𞤢𞥄𞤴𞤭𞥅𞤤𞤢 𞤅𞤭𞥅𞤧𞤫𞥅 𞤲𞤮 𞤶𞤮𞤳𞥆𞤮𞤲𞥋𞤣𞤭𞤪𞤭 𞤫 𞤥𞤢𞥄𞤴𞤣𞤫 𞤀𞤸𞤥𞤢𞤣𞤵 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫⹁ 𞤤𞤢𞥄𞤼𞤭𞥅𞤲𞤮𞥅𞤯𞤮 𞤮𞤲 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲 𞤺𞤭𞤤𞤢 𞥒𞥐𞥐𞥒 𞤸𞤢𞥄 𞤫 𞥒𞥐𞥑𞥒. 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫⹁ 𞤳𞤮 𞤫 𞤤𞤫𞤱𞤪𞤵 𞤔𞤮𞤤𞤮 𞤬𞤫𞤰𞥆𞤵𞤲𞥋𞤣𞤵 𞤯𞤮𞥅⹁ 𞤻𞤢𞤤𞤲𞤣𞤫 𞥙 𞤥𞤢𞤴𞤪𞤵 𞤮 𞤬𞤫𞤰𞥆𞤭𞤲𞤭. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤯𞤭𞤯𞤭 (𞥗𞥒) 𞤮 𞤬𞤫𞤰𞥆𞤭𞤲𞤭𞤪𞤭. 𞤑𞤢𞤲𞤳𞤮 𞤳𞤮 𞤻𞤢𞤱𞤵 𞤩𞤫𞤪𞤲𞤣𞤫 𞤱𞤮𞤲𞤭 𞤧𞤢𞤦𞤵 𞤥𞤢𞤳𞥆𞤮.
𞤑𞤮 𞤫 𞥑𞥙𞥙𞥑⹁ 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫 𞤢𞤣𞤭𞤲𞤮𞥅 𞤤𞤢𞥄𞤥𞤢𞥄𞤣𞤫 𞤃𞤢𞤤𞤭. 𞤑𞤮 𞤃𞤵𞥅𞤧𞤢 𞤚𞤢𞤪𞤢𞤱𞤮𞤪𞤫 𞤮 𞤬𞤮𞤤𞥆𞤵𞤲𞤮𞥅. 𞤌𞤲 𞤯𞤮𞤲 𞤳𞤢𞤣𞤭 𞤳𞤮 𞤸𞤭𞤳𞥆𞤢 𞤯𞤮𞥅 𞤮 𞤬𞤫𞤰𞥆𞤭𞤲𞤭𞥅⹁ 𞤻𞤢𞤤𞤲𞤣𞤫 𞥑𞥕 𞤅𞤭𞤤𞤼𞤮 𞥒𞥐𞥒𞥐. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤫 𞤼𞤢𞤼𞤭 (𞥘𞥓) 𞤮 𞤬𞤫𞤰𞥆𞤭𞤲𞤭𞤪𞤭.
𞤐𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤱𞤮𞤲𞤵𞤲𞥋𞤺𞤵 𞤧𞤢𞤦𞤵 𞤋𞤧𞤥𞤢𞥄𞤴𞤭𞥅𞤤𞤢 𞤅𞤭𞥅𞤧𞤫⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤢𞤷𞥆𞤭𞤪𞤼𞤢𞥄 𞤺𞤮𞥅𞤼𞤮 𞤧𞤢𞤦𞤵 𞤣𞤢𞤪𞤲𞤣𞤫 𞤮𞤲𞤼𞤭𞤺𞤭⹁ 𞤥𞤢𞥄 𞤶𞤢𞤱𞤣𞤭 𞤮𞤲𞤼𞤭𞤺𞤭. 𞤐𞤺𞤵 𞤢𞤤𞤢𞥄 𞤤𞤫 𞤳𞤢𞤣𞤭 𞤤𞤫𞤳𞥆𞤭 𞤼𞤢𞤸𞤮. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤲𞤮 𞤸𞤢𞥄𞤲𞤭 𞤻𞤫𞤥𞤼𞤭𞤲𞤣𞤫 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤁𞤮𞤲𞤢𞤤 𞤚𞤪𞤮𞤥𞤨⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤀𞤥𞤫𞤪𞤭𞤳𞤢𞥄 𞤲𞤣𞤭𞤲⹁ 𞤴𞤢𞤤𞤼𞤭𞥅 𞤳𞤢 𞤤𞤢𞤦𞤵𞤼𞤢𞥄𞤲𞤪𞤵.
𞤑𞤮 𞤸𞤢𞤲𞤳𞤭 𞤳𞤭𞥅𞤳𞤭𞥅𞤯𞤫 𞤫 𞤢𞥄𞤩𞤵𞤲𞥋𞤣𞤫⹁ 𞤮 𞤴𞤢𞤤𞤼𞤭 𞤮 𞤸𞤮𞥅𞤼𞤭 𞤳𞤢 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵. 𞤖𞤢𞤪𞤭 𞤺𞤭𞤤𞤢 𞤥𞤢𞤱𞤲𞤣𞤫 (𞤶𞤵𞤥𞤢) 𞤮𞤥𞤮 𞤱𞤢𞤤𞥆𞤭𞤲𞤢𞥄 𞤏𞤢𞤤𞤼𞤫𞤪 𞤈𞤭𞥅𞤣⹁ 𞤯𞤵𞤥 𞤳𞤮 𞤤𞤢𞤦𞤵𞤼𞤢𞥄𞤲𞤪𞤵 𞤳𞤮𞤲𞤵 𞤢𞤥𞤫𞤪𞤭𞤳𞤢𞥄 𞤲𞤣𞤵𞤲.
𞤑𞤮 𞤫 𞤲𞤢𞥄𞤧𞤢𞥄𞤲𞤣𞤫 (𞤢𞤤𞤳𞤢𞤥𞤭𞤧𞤢)⹁ 𞤁𞤮𞤲𞤢𞤤 𞤚𞤪𞤮𞤥𞤨 𞤸𞤮𞤤𞥆𞤭𞤼𞤭 𞤫 𞤩𞤢𞤼𞤢𞥄𞤳𞤫𞤱𞤮𞤤 𞤲𞤺𞤮𞤤 𞤮 𞤱𞤫𞤲𞤺𞤭 𞤳𞤢 𞤚𞤱𞤭𞤼𞤫𞤪 (Twitter) 𞤱𞤮𞤲𞤣𞤫𞤥𞤢 𞤻𞤢𞤱𞤵 𞤑𞤮𞤪𞤮𞤲𞤢𞤾𞤭𞤪𞤭𞥅𞤧 𞤲𞤺𞤵𞤲 𞤪𞤢𞥄𞤩𞤭𞥅 𞤥𞤮 𞤳𞤢𞤲𞤳𞤮 𞤫 𞤣𞤫𞤦𞥆𞤮 𞤥𞤢𞤳𞥆𞤮 𞤮𞤲 𞤃𞤫𞤤𞤢𞥄𞤲𞤭𞤴𞤢 𞤚𞤪𞤮𞤥𞤨.
𞤇𞤢𞤴𞤼𞤭 𞤻𞤢𞤱𞤵 𞤲𞤺𞤵𞤲 𞤼𞤭𞥅𞤯𞤭𞥅 𞤬𞤮𞤼𞤢⹁ 𞤩𞤫 𞤸𞤫𞤻𞤭𞤲𞤭 𞤥𞤮 𞤳𞤢 𞤤𞤢𞤦𞤼𞤢𞤲𞤪𞤵 𞤫 𞤥𞤢𞤱𞤲𞤣𞤫. 𞤌 𞤶𞤮𞤲𞥆𞤢𞥄 𞤼𞤮𞤲 𞤤𞤫𞤳𞥆𞤫𞥅𞤤𞤫 𞤯𞤵𞥅𞤯𞤵𞤯𞤫 𞤻𞤢𞤱𞤲𞤣𞤭𞤪𞤯𞤫 𞤑𞤮𞤾𞤭𞤣-𞥑𞥙. 𞤑𞤮𞤲𞤮 𞤴𞤮𞤺𞤢 𞤫 𞤯𞤫𞤲 𞤤𞤫𞤳𞥆𞤫𞥅𞤤𞤫 𞤸𞤫𞥅𞤪𞤭𞤲𞤢𞤲𞤢𞥄𞤳𞤢 𞤴𞤭𞤥𞤩𞤫 𞤩𞤫𞤲 𞤼𞤢𞤸𞤮.
𞤘𞤭𞤤𞤢 𞤮 𞤱𞤢𞤤𞥆𞤭𞤲𞤢𞥄 𞤳𞤢 𞤤𞤢𞤦𞤵𞤼𞤢𞥄𞤲𞤪𞤵⹁ 𞤮 𞤶𞤢𞤩𞤢𞥄𞤤𞤭 𞤸𞤫𞤰𞤵𞤣𞤫 𞤼𞤮𞤲. 𞤌 𞤶𞤢𞤩𞤢𞥄𞤤𞤭 𞤳𞤢𞤣𞤭 𞤯𞤮𞤬𞤼𞤢𞥄𞤣𞤫 𞤴𞤢𞤥𞤭𞤪𞤮𞥅𞤶𞤫 𞤻𞤢𞤱𞤲𞤣𞤮𞥅𞤩𞤫 𞤩𞤫𞤲. 𞤑𞤮 𞤢𞥄𞤲𞤭𞤲𞤭 𞤥𞤮 𞤼𞤢𞤲 𞤳𞤮 𞤲𞤮 𞤮 𞤸𞤫𞤩𞥆𞤭𞤼𞤮𞤪𞤢 𞤢𞤣𞤮𞤲𞥋𞤣𞤭𞤪𞤢𞤤 𞤬𞤭𞥅 𞤤𞤢𞥄𞤥𞤵 𞤬𞤫𞤱𞤲𞤣𞤭𞥅𞤲𞤺𞤵 𞤲𞤺𞤵𞤲 𞤀𞤥𞤫𞤪𞤭𞤳𞤢𞥄. 𞤑𞤮 𞤯𞤵𞤥 𞤱𞤢𞤯𞤭 𞤸𞤢𞥄 𞤮 𞤴𞤢𞤤𞤼𞤭 𞤸𞤢𞤴 𞤮 𞤺𞤢𞤴𞤲𞤢𞥄𞤤𞤭 𞤲𞤣𞤭𞤳𞥆𞤵𞤣𞤫.
𞤇𞤢𞤴𞤼𞤭 𞤲𞤮𞤲 𞤮 𞤸𞤮𞥅𞤼𞤭 𞤳𞤢 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵⹁ 𞤮𞤥𞤮 𞤴𞤢𞤥𞤭𞤪𞤢𞥄 𞤱𞤮𞤼𞤢 𞤮 𞤴𞤢𞤤𞤼𞤵 𞤸𞤢𞥄 𞤫 𞤢𞥄𞤩𞤵𞤲𞥋𞤣𞤫 𞤢𞤪𞤮𞥅𞤪𞤫. 𞤑𞤮𞤲𞤮 𞤼𞤭𞤶𞥆𞤢𞥄𞤳𞤢 𞤮 𞤯𞤮𞤬𞤼𞤮𞤼𞤮 𞤯𞤵𞤥 𞤧𞤢𞤦𞤵𞤲𞤢 𞤮 𞤬𞤵𞤯𞥆𞤭𞤳𞤫 𞤤𞤵𞤲𞤣𞤢𞥄𞤣𞤫 𞤴𞤢𞤥𞤭𞤪𞤮𞥅𞤶𞤫 𞤻𞤢𞤱𞤲𞤣𞤮𞥅𞤩𞤫 𞤱𞤵𞤪𞤭𞤲 𞤮 𞤸𞤫𞤱𞤼𞤭𞤼𞤢𞥄𞤤𞤭. 𞤐𞤣𞤫 𞤮 𞤸𞤫𞤱𞤼𞤵𞤲𞤮𞥅 𞤳𞤢 𞤧𞤫𞤥𞤨𞤫𞤼𞤫𞤲𞤶𞤫 𞤅𞤵𞥅𞤣𞤵 𞤈𞤢𞤲𞤫𞥅𞤪𞤵⹁ 𞤮 𞤭𞤼𞥆𞤭 𞤳𞤭𞤧𞤢𞤲 𞤧𞤵𞥅𞤥𞤭𞤪𞤯𞤵𞤲 𞤴𞤫𞥅𞤧𞤫 𞤥𞤢𞤳𞥆𞤮 𞤲𞤺𞤮𞤲.
 
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤪𞤢𞥄𞤩𞤭 𞤥𞤮⹁ 𞤮 𞤪𞤢𞥄𞤩𞤭𞤲𞤭𞥅 𞤲𞤺𞤵 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫 𞤶𞤫𞤴𞤢𞥄𞤩𞤫 𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲. 𞤐𞤮 𞤼𞤢𞤱𞤢𞥄 𞤸𞤫𞤲 𞤧𞤢𞤪𞤴𞤭𞤲𞤮𞥅𞤩𞤫 (𞤧𞤫𞤲𞤢𞤼𞤮𞥅𞤩𞤫).
 
𞤐𞤺𞤵𞥅 𞤻𞤢𞤱𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤢𞤷𞥆𞤭𞤪𞤼𞤢𞥄 𞤺𞤮𞥅𞤼𞤮 𞤧𞤢𞤦𞤵 𞤣𞤢𞤪𞤲𞤣𞤫 𞤮𞤲𞤼𞤭𞤺𞤭⹁ 𞤥𞤢𞥄 𞤶𞤢𞤱𞤣𞤭 𞤮𞤲𞤼𞤭𞤺𞤭. 𞤐𞤺𞤵 𞤢𞤤𞤢𞥄 𞤤𞤫 𞤳𞤢𞤣𞤭 𞤤𞤫𞤳𞥆𞤭. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤲𞤮 𞤸𞤢𞥄𞤲𞤭 𞤻𞤫𞤥𞤼𞤭𞤲𞤣𞤫 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤑𞤢𞤤𞤭𞤬𞤢 𞤘𞤢𞤧𞤢𞤥𞤢 𞤔𞤢𞥄𞤦𞤭⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤶𞤢𞥄𞤺𞤮𞤪𞤢𞥄𞤯𞤮 𞤬𞤭𞥅 𞤸𞤢𞤳𞥆𞤫𞥅𞤶𞤭 𞤴𞤭𞤥𞤩𞤫 𞤘𞤭𞤲𞤫 𞤺𞤭𞤤𞤢 𞥒𞥐𞥑𞥒 𞤸𞤢𞥄 𞥒𞥐𞥑𞥘⹁ 𞤧𞤭𞤲𞤷𞤭𞥅 𞤬𞤫𞤣𞥆𞤫 𞤲𞤣𞤫 𞤮 𞤭𞤲𞥆𞤭 𞥋𞥋𞤁𞤭𞤤𞥆𞤢𞤲𞤣𞤫 𞤐𞤣𞤭𞤥𞤵 𞤫 𞤚𞤫𞤣𞥆𞤵𞤲𞥋𞤺𞤢𞤤 𞤬𞤭𞥅 𞤈𞤫𞤲𞤣𞤮 𞤘𞤭𞤲𞤫“. 𞤊𞤢𞥄𞤲𞤣𞤢𞥄𞤪𞤫 𞤥𞤢𞤳𞥆𞤮 𞤳𞤮 𞤻𞤭𞥅𞤩𞤲𞤵𞤺𞤮𞤤 𞤻𞤢𞥄𞤱𞤮𞥅𞤶𞤫 𞤤𞤫𞤴𞤣𞤭 𞤲𞤣𞤭𞤲 𞤫 𞤸𞤢𞤩𞤵𞤺𞤮𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤭𞥅 𞤱𞤮𞤼𞤢 𞤮 𞤶𞤮𞥅𞤯𞤭𞤼𞤮 𞤳𞤢 𞤤𞤢𞥄𞤥𞤵.
𞤉 𞤥𞤭𞥅𞤶𞤮 𞤘𞤢𞤧𞤢𞤥𞤢 𞤔𞤢𞥄𞤦𞤭⹁ 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤲𞤮 𞤸𞤢𞥄𞤲𞤣𞤭 𞤫 𞤤𞤢𞥄𞤥𞤵 𞤸𞤢𞤳𞥆𞤭𞤼𞤮𞤪𞤵. 𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤳𞤢 𞤳𞤭𞤦𞤭𞤪𞤺𞤢𞤤 𞤖𞤢𞤣𞤢𞤬𞤮𞥅 (HADAFO) 𞤸𞤢𞤲𞤳𞤭 𞤫 𞤢𞥄𞤩𞤵𞤲𞥋𞤣𞤫 𞤮 𞤸𞤮𞤤𞥆𞤭 𞤱𞤮𞤲𞤣𞤫𞤥𞤢:
 “𞤥𞤭𞥅𞤶𞤮𞥅𞤶𞤭 𞤲𞤮 𞤸𞤢𞥄𞤲𞤢𞥄 𞤴𞤢𞥄𞤶𞤭𞤲𞤫𞥅𞤣𞤫. 𞤂𞤫𞤴𞤣𞤭 𞤲𞤣𞤭𞤲 𞤲𞤮 𞤸𞤢𞥄𞤲𞤭𞤣𞤭 𞤫 𞤣𞤢𞤪𞤮𞤪𞤣𞤫. 𞤑𞤮 𞤦𞤫𞥅 𞤸𞤢𞤳𞥆𞤭𞤼𞤮𞤪𞤣𞤫 𞤸𞤫𞤩𞤮𞥅. 𞤄𞤫𞥅 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤧𞤫𞤤𞤢 𞤬𞤢𞥄𞤤𞤫 𞤶𞤮𞥅𞤯𞤭𞤼𞤢𞤺𞤮𞤤 𞤳𞤢 𞤤𞤢𞥄𞤥𞤵. 𞤌 𞤸𞤢𞥄𞤲𞤢𞥄 𞤢𞥄𞤣𞤢𞤲𞤢𞥄𞤣𞤫 𞤤𞤫𞤴𞤣𞤭 𞤲𞤣𞤭𞤲 𞤳𞤮 𞤲𞤢𞤩𞤢𞤼𞤢 𞤲𞤣𞤭 𞤫 𞤤𞤢𞤲𞤷𞤵𞤪𞤵. 𞤃𞤭𞤲 𞤥𞤭 𞤶𞤢𞤩𞤢𞤼𞤢𞥄 𞤯𞤵𞤥 𞤸𞤢𞤴 𞤧𞤭 𞤯𞤵𞤥 𞤱𞤮𞤲𞤢𞥄 𞤧𞤢𞤦𞤵 𞤢𞤲. 𞤐𞤣𞤭𞥅 𞤤𞤫𞤴𞤣𞤭 𞤲𞤮 𞤸𞤢𞥄𞤲𞤭 𞤼𞤫𞤣𞥆𞤭𞤲𞤫𞥅𞤣𞤫. 𞤉𞤲 𞤱𞤢𞥄𞤱𞤢𞤼𞤢𞥄 𞤶𞤢𞤩𞤵𞤣𞤫 𞤴𞤮 𞤴𞤮𞤺𞤢𞥄𞤩𞤫 𞤫 𞤥𞤫𞤲 𞤰𞤫𞤼𞥆𞤢𞤲 𞤤𞤫𞤴𞤣𞤭 𞤬𞤮𞤨 𞤨𞤫𞤸𞤫 𞤬𞤭𞥅 𞤸𞤢𞤲𞤣𞤫 𞤳𞤮 𞤳𞤢𞤥𞤩𞤫 𞤸𞤫𞥅𞤪𞤼𞤮𞤣𞤭 𞤫 𞤤𞤢𞥄𞤥𞤵 𞤫 𞤣𞤮𞥅𞤤𞤫 𞤳𞤢𞤻𞤵𞤲 𞤫 𞤶𞤢𞤱𞤤𞤫 𞤤𞤫𞤴𞤣𞤭 𞤲𞤣𞤭𞤲. 𞤊𞤫𞤰𞥆𞤭𞥅 𞤳𞤫𞥅𞤪𞤮𞤤”
𞤉 𞤥𞤭𞥅𞤶𞤮 𞤥𞤢𞤳𞥆𞤮 𞤲𞤺𞤵𞥅 𞤤𞤢𞥄𞤥𞤵 𞤺𞤢𞤴𞤲𞤢𞤲𞤼𞤢𞥄 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤳𞤮 𞤲𞤢𞤬𞤢𞤼𞤢 𞤲𞤣𞤭 𞤦𞤢𞤲𞤽𞤫 𞤶𞤢𞤥𞤵⹁ 𞤩𞤵𞤩𞤼𞤵⹁ 𞤩𞤢𞤲𞤼𞤢𞤤 𞤫 𞤥𞤢𞤤𞤢𞤤.
𞤉 𞤥𞤭𞥅𞤶𞤮 𞤘𞤢𞤧𞤢𞤥𞤢⹁ 𞤲𞤺𞤮𞥅 𞤧𞤵𞤩𞤮 𞤧𞤢𞥄𞤼𞤭𞤲𞤢𞥄𞤲𞤺𞤫 𞤻𞤢𞤤𞤲𞤣𞤫 𞥑𞥘 𞤒𞤢𞤪𞤳𞤮⹁ 𞤸𞤢𞥄𞤲𞤢𞥄𞤲𞤮 𞤱𞤢𞤯𞤣𞤫 𞤧𞤢𞤦𞤵𞤲𞤢 𞤲𞤺𞤮 𞤱𞤢𞤴𞤤𞤢𞤲𞤼𞤢𞥄 𞤤𞤫𞤴𞤣𞤭 𞤲𞤣𞤭𞤲 𞤸𞤢𞤴 𞤬𞤵𞤧. 𞤅𞤢𞤺𞤮 𞤥𞤢𞤳𞥆𞤮⹁ 𞤴𞤭𞤥𞤩𞤫 𞤤𞤫𞤴𞤣𞤭 𞤲𞤣𞤭𞤲 𞤭𞤥𞥆𞤮𞤼𞤮 𞤸𞤮𞤤𞥆𞤢 𞤤𞤢𞥄𞤥𞤵 𞤲𞤺𞤵𞤲 𞤱𞤮𞤲𞤣𞤫 𞤩𞤫 𞤸𞤢𞥄𞤩𞤭𞥅 𞤲𞤣𞤫𞥅 𞤼𞤢𞤥𞤨𞤫𞤪𞤫⹁ 𞤲𞤺𞤵𞥅 𞤲𞤶𞤢𞤺𞥆𞤵 𞤫 𞤲𞤣𞤫𞥅 𞤦𞤫𞤱𞤪𞤫.
𞤑𞤮𞤲𞤮 𞤫 𞤲𞤣𞤫𞤪 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤲𞤣𞤫𞤲⹁ 𞤮 𞤩𞤢𞤲𞤺𞤭𞤲𞤢𞥄𞤤𞤭 𞤲𞤮 𞤤𞤢𞥄𞤩𞤭𞤪𞤭 𞤨𞤫𞤸𞤫 𞤯𞤫 𞤮 𞤢𞤪𞤣𞤭𞤲𞤼𞤢 𞤯𞤫𞤲 𞤬𞤭𞥅 𞤣𞤢𞤪𞤼𞤢𞤺𞤮𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤫 𞤤𞤢𞥄𞤥𞤵 𞤥𞤵𞤲.
𞤁𞤮𞤲𞤢𞤤 𞤚𞤪𞤮𞤥𞤨⹁ 𞤸𞤮𞥅𞤪𞤫𞥅𞤶𞤮 𞤢𞤥𞤫𞤪𞤭𞤳𞤢𞥄 𞤮𞤲⹁ 𞤸𞤮𞤤𞥆𞤭𞤼𞤭𞥅 𞤫 𞤩𞤢𞤼𞤢𞥄𞤳𞤫𞤱𞤮𞤤 𞤲𞤺𞤮𞤤 𞤱𞤫𞤲𞤺𞤭 𞤳𞤢 𞤚𞤱𞤭𞤼𞤫𞤪 (Twitter) 𞤱𞤮𞤲𞤣𞤫𞤥𞤢 𞤻𞤢𞤱𞤵 𞤑𞤮𞤪𞤮𞤲𞤢𞤾𞤭𞤪𞤭𞥅𞤧 𞤲𞤺𞤵𞤲 𞤪𞤢𞥄𞤩𞤭𞥅 𞤥𞤮 𞤳𞤢𞤲𞤳𞤮 𞤫 𞤣𞤫𞤦𞥆𞤮 𞤥𞤢𞤳𞥆𞤮 𞤮𞤲 𞤃𞤫𞤤𞤢𞥄𞤲𞤭𞤴𞤢 𞤚𞤪𞤮𞤥𞤨. 𞤑𞤮 𞤸𞤢𞤲𞤣𞤫 𞤲𞤮 𞤱𞤫𞥅𞤼𞤵𞤣𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥒 𞤒𞤢𞤪𞤳𞤮 𞤮 𞤸𞤮𞤤𞥆𞤭𞤼𞤭 𞤯𞤵𞤥.
𞤁𞤮𞤲𞤢𞤤𞤣 𞤚𞤪𞤮𞤥𞤨 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥗𞥔 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤲𞤢𞤴𞤭)⹁ 𞤫 𞤸𞤮𞥅𞤪𞤫 𞤯𞤵𞤥⹁ 𞤳𞤮 𞤮 𞤲𞤶𞤢𞤲𞤮 𞤩𞤫𞤤𞥆𞤭𞤲𞤯𞤮. 𞤍𞤭𞥅 𞤬𞤮𞤨 𞤳𞤮 𞤼𞤭𞥅𞤯𞤭𞤲𞤢𞤴𞤯𞤭 𞤻𞤢𞤱𞤵 𞤳𞤮𞤾𞤭𞤣 𞤲𞤺𞤵𞤲.
𞤉 𞤳𞤵𞤯𞤮𞤤 𞤲𞤺𞤮𞤤 𞤮 𞤴𞤢𞤤𞤼𞤭𞤲𞤭 𞤫 𞤲𞤢𞥄𞤧𞤢𞥄𞤲𞤣𞤫 𞤶𞤫𞤥𞥆𞤢⹁ 𞤻𞤢𞤱𞤲𞤣𞤮𞥅𞤱𞤮 𞤚𞤪𞤮𞤥𞤨 𞤮𞤲 𞤼𞤢𞤦𞤭𞤲𞤼𞤭𞤲𞤭𞥅 𞤱𞤮𞤲𞤣𞤫 𞤳𞤮𞤾𞤭𞤣-𞥑𞥙 𞤪𞤢𞥄𞤩𞤭𞥅 𞤚𞤪𞤮𞤥𞤨. 𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫 𞤚𞤪𞤮𞤥𞤨 𞤵𞤬𞤭𞤲𞤮𞤼𞤮 𞤳𞤢 𞤧𞤵𞥅𞤣𞤵 𞤪𞤢𞤲𞤫𞥅𞤪𞤵 𞤸𞤢𞥄 𞤮 𞤧𞤫𞤤𞥆𞤢.
𞤐𞤺𞤵𞥅 𞤻𞤢𞤱𞤵 𞤯𞤮𞥅 𞤩𞤫𞤴𞤣𞤢𞤲𞤭𞥅 𞤚𞤪𞤮𞤥𞤨 𞤩𞤭𞤯𞤼𞤫𞥅𞤣𞤫 𞤫 𞤷𞤢𞤯𞤫𞥅𞤤𞤫 𞤫 𞤦𞤢𞤲𞤽𞤫 𞤲𞤺𞤮𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤻𞤢𞤤𞤲𞤣𞤫 𞥓 𞤤𞤫𞤱𞤪𞤵 𞤔𞤮𞤤𞤮 𞤧𞤢𞤦𞤵 𞤼𞤭𞥅𞤥𞤭 𞤯𞤭𞤲 𞤬𞤮𞤨 𞤲𞤮 𞤸𞤮𞤤𞥆𞤭 𞤱𞤮𞤲𞤣𞤫 𞤄𞤢𞤴𞤣𞤫𞤲 𞤬𞤮𞥅𞤤𞤢𞤴 𞤥𞤮. 𞤔𞤮𞥅𞤲𞤭 𞤫 𞤸𞤮𞥅𞤪𞤫 𞤯𞤵𞤥⹁ 𞤧𞤭 𞤮 𞤢𞤤𞤢𞥄 𞤲𞤮 𞤮 𞤴𞤢𞤤𞤼𞤭𞤪𞤢 𞤲𞤺𞤢𞤥 𞤲𞤮 𞤫 𞤸𞤫𞤩𞤭𞤪𞤢 𞤴𞤭𞤥𞤩𞤫⹁ 𞤳𞤮 𞤳𞤢𞤪𞤢 𞤸𞤢𞤲 𞤮 𞤬𞤫𞤰𞥆𞤭𞤼𞤮𞤪𞤼𞤢 𞤄𞤢𞤴𞤣𞤫𞤲.
 
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤮𞤯𞥆𞤭⹁ 𞤚𞤪𞤮𞤥𞤨 𞤼𞤭𞥅𞤯𞤭𞤲𞤢𞥄𞤤𞤭  𞤬𞤭𞥅 𞤥𞤢𞤺𞥆𞤵. 𞤆𞤫𞤸𞤫 𞤥𞤢𞤤𞥆𞤢 𞤫𞤩𞥆𞤮𞥅𞤶𞤫 𞤣𞤢𞤯𞤭𞤼𞤮𞤪𞤯𞤫 𞤯𞤫𞤲 𞤬𞤮𞤨 𞤮 𞤬𞤮𞤴𞤺𞤭𞤼𞤭 𞤥𞤢𞤤𞥆𞤢 𞤮 𞤶𞤢𞤤𞤳𞤭𞤼𞤭. 𞤑𞤮 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤯𞤵𞥅𞤯𞤵𞤩𞤫 𞤫 𞤩𞤫𞥅 𞤴𞤭𞤥𞤩𞤫 𞤱𞤮𞤲𞤢𞤲𞤩𞤫 𞤥𞤮⹁ 𞤼𞤭𞥅𞤯𞤭𞤲𞤢𞥄 𞤬𞤭𞥅 𞤲𞤺𞤵𞥅 𞤻𞤢𞤱𞤵. 𞤍𞤵𞤥 𞤲𞤮 𞤼𞤢𞤱𞤢𞥄 𞤳𞤮 𞤱𞤮𞤲𞤭 𞤧𞤢𞤦𞤵 𞤻𞤢𞤱𞤵 𞤲𞤺𞤵𞤲 𞤶𞤢𞥄𞤤𞤢𞥄𞤣𞤫 𞤀𞤥𞤫𞤪𞤭𞤳𞤢𞥄 𞤩𞤵𞤪𞤢 𞤤𞤫𞤴𞤯𞤫𞥅𞤤𞤫 𞤸𞤫𞤣𞥆𞤭𞤯𞥆𞤫 𞤯𞤫𞤲 𞤬𞤮𞤨.
𞤘𞤭𞤤𞤢 𞤳𞤮𞤾𞤭𞤣-𞥑𞥙 𞤬𞤫𞥅𞤻𞤭⹁ 𞤲𞤺𞤵 𞤱𞤢𞤪𞤭𞥅 𞤳𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫𞤪𞤫 (𞤥𞤭𞤤𞤭𞤴𞤮𞤲) 𞤱𞤮𞥅𞤼𞤫𞤪𞤫 𞤴𞤭𞤥𞤩𞤫⹁ 𞤳𞤮𞤲𞤮 𞤫 𞤲𞤣𞤫𞤪 𞤩𞤫𞤲⹁ 𞤳𞤮 𞤩𞤢𞤣𞤭𞥅 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤭 𞤫 𞤧𞤢𞤨𞥆𞤮⹁ 𞤳𞤮 𞤀𞤥𞤫𞤪𞤭𞤳𞤢𞥄 𞤶𞤫𞤴𞤢𞥄.
𞤐𞤺𞤵𞥅 𞤻𞤢𞤱𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤢𞤷𞥆𞤭𞤪𞤼𞤢𞥄 𞤺𞤮𞥅𞤼𞤮 𞤧𞤢𞤦𞤵 𞤣𞤢𞤪𞤲𞤣𞤫 𞤮𞤲𞤼𞤭𞤺𞤭⹁ 𞤥𞤢𞥄 𞤶𞤢𞤱𞤣𞤭 𞤮𞤲𞤼𞤭𞤺𞤭. 𞤐𞤺𞤵 𞤢𞤤𞤢𞥄 𞤤𞤫 𞤳𞤢𞤣𞤭 𞤤𞤫𞤳𞥆𞤭. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤲𞤮 𞤸𞤢𞥄𞤲𞤭 𞤻𞤫𞤥𞤼𞤭𞤲𞤣𞤫 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤃𞤵𞤳𞤼𞤢𞥄𞤪 𞤏𞤢𞥄𞤲⹁ 𞤳𞤮 𞤮𞥅 𞤯𞤮𞥅 𞤼𞤮𞤯𞥆𞤢𞥄 𞤳𞤮 𞤤𞤢𞥄𞤼𞤮𞥅 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤃𞤢𞤤𞤭 𞤲𞤺𞤢𞤤. 𞤃𞤮𞥅𞤣𞤭 𞤃𞤵𞤳𞤼𞤢𞥄𞤪 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤲𞤢𞤴𞤭 (𞥖𞥔). 𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤸𞤢𞤤𞤬𞤭𞤲𞤢𞥄𞤯𞤮 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤬𞤫𞤱𞤲𞤣𞤮 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫.
 
𞤑𞤮 𞤳𞤢 𞤔𞤢𞥄𞤩𞤭 𞤖𞤢𞥄𞤯𞤼𞤭𞤪𞤣𞤫 𞤁𞤢𞤳𞤢𞤪 𞤮𞤲 𞤶𞤢𞤲𞤺𞤭 𞤸𞤢𞥄 𞤮 𞤩𞤢𞥄𞤪𞤭 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥒. 𞤐𞤣𞤫𞤲 𞤼𞤵𞤥𞤢⹁ 𞤮 𞤴𞤢𞤸𞤭 𞤆𞤢𞤪𞤭⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤊𞤢𞤪𞤢𞤲𞤧𞤭⹁ 𞤩𞤫𞤴𞤣𞤵𞤺𞤮𞤤 𞤺𞤢𞤲𞤣𞤢𞤤. 𞤐𞤣𞤫 𞤮 𞤼𞤭𞤥𞥆𞤭𞤲𞥆𞤮𞥅 𞤶𞤢𞤲𞤺𞤣𞤫 𞤲𞤣𞤫𞤲 𞤼𞤮𞤲 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥒⹁ 𞤮 𞤼𞤮𞤯𞥆𞤢𞥄 𞤱𞤮𞤲𞤵𞤺𞤮𞤤 𞤲𞤭𞤤𞥆𞤢𞥄𞤶𞤮 𞤃𞤢𞤤𞤭 𞤮𞤲 𞤳𞤢 𞤐𞤶𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU – UNO). 𞤑𞤮 𞤼𞤮𞤲 𞤮 𞤱𞤮𞤲𞤭 𞤸𞤢𞥄 𞥒𞥐𞥐𞥒. 𞤁𞤵𞥅𞤩𞤭 𞤯𞤭𞤯𞤭 𞤩𞤢𞥄𞤱𞤼𞤭 𞤯𞤵𞤥⹁ 𞤚𞤵𞤥𞤢𞥄𞤲𞤭 𞤚𞤵𞥅𞤪𞤫 𞤼𞤮𞤯𞥆𞤭𞥅𞤥𞤮 𞤳𞤮 𞤤𞤢𞥄𞤼𞤮𞥅 𞤶𞤢𞥄𞤺𞤮𞤪𞤢𞥄𞤯𞤮 𞤬𞤭𞥅 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭 𞤺𞤭𞤤𞤢 𞥒𞥐𞥐𞥔 𞤸𞤢𞥄 𞥒𞥐𞥑𞥑.  
𞤑𞤮 𞤚𞤵𞥅𞤺𞤢𞤤𞥆𞤮 𞤄𞤀𞥄 𞤐𞤁𞤀𞤏⹁ 𞤤𞤢𞥄𞤼𞤭𞤲𞤮𞥅𞤯𞤮 𞤮𞤲 𞤶𞤢𞥄𞤺𞤮𞤪𞤢𞥄𞤯𞤮 𞤋.𞤄.𞤑 𞤮𞤲 𞤳𞤢 𞤸𞤭𞤱𞤮⹁ 𞤱𞤮𞤲𞤭 𞤳𞤮 𞤘𞤮𞥅𞤥𞤵 𞤘𞤫𞤲𞤣𞤭𞤲𞤳𞤫𞤸𞤵 𞤊𞤭𞥅 𞤑𞤭𞤧𞤢𞤤 𞤈𞤫𞤲𞤣𞤮 𞤧𞤵𞤩𞤭𞥅 𞤬𞤭𞥅 𞤱𞤮𞤲𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤃𞤢𞤤𞤭 𞤮𞤲 𞤳𞤫𞤲𞤫. 𞤑𞤮 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢 𞤢𞤪𞤣𞤭𞤲𞤮𞥅𞤯𞤮 𞤮𞤲 𞤘𞤮𞥅𞤥𞤵 𞤲𞤺𞤵𞤲⹁ 𞤱𞤢𞤯𞤢𞥄 𞤷𞤵𞤳𞥆𞤮 𞤥𞤢𞤳𞥆𞤮. 𞤇𞤫 𞤱𞤮𞤲𞤢𞤴 𞤸𞤮𞥅𞤪𞤫 𞤺𞤮𞥅𞤥𞤲𞤢𞤼𞤫𞥅𞤪𞤭 𞤃𞤢𞤤𞤭 𞤲𞤣𞤭𞤲 𞤸𞤢𞥄 𞤧𞤵𞤩𞤮 𞤸𞤫𞤧𞤮 𞤲𞤺𞤮𞤲 𞤱𞤢𞤯𞤢. 𞤐𞤺𞤮𞤲 𞤳𞤮 𞤫 𞤲𞤣𞤫𞤪 𞤤𞤫𞤦𞥆𞤭 𞥑𞥘 𞤧𞤢𞥄𞤼𞤭𞤲𞤢𞥄.
 
𞤔𞤮𞤯𞥆𞤭𞤲𞤺𞤮𞤤 𞤸𞤮𞥅𞤪𞤫𞥅𞤶𞤮 𞤳𞤫𞤧𞤮 𞤥𞤮 𞤼𞤢𞤱𞤢𞥄𞤳𞤢 𞤳𞤢 𞤳𞤮𞤲𞤵 𞤃𞤢𞤤𞤭⹁ 𞤲𞤮 𞤶𞤫𞤴𞤢𞥄 𞤫 𞤧𞤢𞤪𞤼𞤭𞥅𞤶𞤭 𞤯𞤭 𞤁𞤫𞤐𞤘𞤖𞤀 (CEDEAO – ECOWAS) 𞤱𞤢𞤯𞥆𞤭𞤲𞤭 𞤯𞤭𞤲 𞤬𞤭𞥅 𞤭𞤼𞥆𞤵𞤺𞤮𞤤 𞤽𞤫𞥅𞤪𞤭𞤲𞤢𞤲𞤯𞤫 𞤯𞤫𞤲 𞤸𞤮𞥅𞤪𞤫 𞤃𞤢𞤤𞤭.
𞤑𞤮𞤲𞤮 𞤩𞤢𞥄𞤱𞤮 𞤄𞤀𞥄 𞤐𞤁𞤀𞥄𞤏 𞤶𞤮𞥅𞤯𞥆𞤭𞤲𞤫𞥅𞤣𞤫⹁ 𞤢𞤪𞤣𞤭𞥅𞤩𞤫 𞤁𞤫𞤐𞤘𞤖𞤀 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫⹁ 𞤩𞤫 𞤸𞤮𞤴𞤲𞤢𞤲𞤭𞥅 𞤃𞤢𞤤𞤭 𞤱𞤮𞥅⹁ 𞤲𞤣𞤫 𞤩𞤫 𞤼𞤮𞤯𞥆𞤭𞥅 𞤢𞤪𞤣𞤮 𞤳𞤫𞤧𞤮 𞤥𞤮 𞤱𞤮𞤲𞤢𞥄 𞤧𞤮𞥅𞤪𞤭𞥅𞤶𞤮.
 
𞤄𞤢𞥄 𞤲𞤣𞤢𞤱 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭. 𞤑𞤮 𞤻𞤢𞤤𞤲𞤣𞤫 𞥒𞥓 𞤶𞤵𞤳𞤮⹁ 𞥑𞥙𞥕𞥐 𞤮 𞤣𞤢𞤻𞤢𞥄. 𞤍𞤵𞤥 𞤳𞤮 𞤢𞤣𞤮 𞤃𞤢𞤤𞤭 𞤸𞤫𞤩𞤼𞤵 𞤸𞤮𞥅𞤪𞤫 𞤥𞤵𞤲.  
𞤂𞤮𞤱𞤪𞤫 𞤸𞤵𞤥𞤨𞤭𞤼𞤮𞤪𞤣𞤫 𞤥𞤫𞤲 𞤲𞤣𞤫𞤲 tabalde.com 𞤲𞤮 𞤯𞤢𞤩𞥆𞤵𞤣𞤫 𞤺𞤮𞤤𞥆𞤮𞥅𞤱𞤮 𞤼𞤭𞥅𞤯𞤲𞤭𞥅𞤯𞤮⹁ 𞤢𞤰𞥆𞤢𞤲𞤯𞤮 𞤆𞤵𞤤𞤢𞤪 𞤥𞤢𞤤𞥆𞤢 𞤊𞤵𞤤𞤬𞤵𞤤𞤣𞤫 𞤫 𞤦𞤭𞤲𞤣𞤮𞤤 𞤀𞤣𞤤𞤢𞤥 𞤲𞤺𞤢𞤥 𞤤𞤢𞥄𞤼𞤢𞤺𞤮𞤤 𞤸𞤫𞤧𞤤𞤢𞤴𞤯𞤮.  𞤍𞤫𞥅 𞤺𞤮𞤤𞥆𞤫 𞤲𞤮 𞤱𞤮𞤲𞤣𞤭 𞤫 𞤲𞤶𞤮𞤩𞤣𞤭 𞤸𞤢𞥄𞤤𞤲𞤣𞤢𞤲𞤼𞤫𞥅𞤲𞤣𞤭 𞤬𞤮𞤼𞥆𞤫𞥅.
𞤑𞤮 𞤱𞤢𞤯𞥆𞤭𞥅 𞤮𞤲𞤼𞤭𞤺𞤭 𞤫 𞤯𞤫𞥅 𞤺𞤮𞤤𞥆𞤫⹁ 𞤳𞤮:
𞤑𞤵𞤯𞤭 𞤯𞤭𞤲 𞤳𞤮 𞤫 𞤯𞤫𞤲𞤺𞤢𞤤 𞤆𞤵𞤤𞤢𞤪 𞤥𞤢𞤤𞥆𞤢 𞤊𞤵𞤤𞤬𞤵𞤤𞤣𞤫 𞤱𞤭𞤲𞤣𞤫𞤼𞤫𞥅⹁ 𞤫 𞤦𞤭𞤲𞤣𞤮𞤤 𞤀𞤣𞤤𞤢𞤥.
𞤑𞤢𞤤𞤢 𞤬𞤢𞥄𞤤𞤢𞥄𞤯𞤮 𞤸𞤫𞤩𞤵𞤣𞤫 𞤯𞤫𞥅 𞤺𞤮𞤤𞥆𞤫⹁ 𞤮𞤥𞤮 𞤸𞤢𞥄𞤲𞤭 𞤼𞤭𞤥𞥆𞤭𞤲𞤣𞤫 𞤯𞤭𞥅 𞤱𞤢𞤯𞥆𞤭𞥅𞤯𞤭 𞤯𞤮𞥅:
𞤑𞤢𞤤𞤢 𞤬𞤢𞥄𞤤𞤢𞥄𞤯𞤮 𞤯𞤫𞥅 𞤺𞤮𞤤𞥆𞤫 𞤴𞤮 𞤮 𞤲𞤫𞤤𞤣𞤵 𞤥𞤫𞤲 𞤨𞤫𞤰𞥆𞤮𞤤 𞤺𞤮𞤤𞥆𞤫 𞤳𞤢𞤻𞤵𞤲 𞤫 𞤩𞤢𞤼𞤢𞥄𞤳𞤫𞤱𞤮𞤤 𞤆𞤵𞤤𞤢𞤪 𞤥𞤢𞤤𞥆𞤢  𞤊𞤵𞤤𞤬𞤵𞤤𞤣𞤫 𞤸𞤮𞤤𞥆𞤵𞤲𞤺𞤵𞤤 𞤳𞤮 𞤮𞤲𞤼𞤭𞤺𞤭 𞤬𞤢𞥄𞤤𞤭𞤪𞤢𞤲𞤢𞥄 𞤯𞤫𞥅 𞤺𞤮𞤤𞥆𞤫.
𞤌 𞤲𞤫𞤤𞤣𞤢 𞤥𞤫𞤲 𞤯𞤭𞥅 𞤯𞤭𞤯𞤭 𞤳𞤢 𞤶𞤮𞤳𞥆𞤮𞤪𞤣𞤫: 𝘁𝗮𝗯𝗮𝗹𝗱𝗲@𝘄𝗶𝗻𝗱𝗲𝗻𝗷𝗮𝗻𝗴𝗲𝗻.𝗼𝗿𝗴
Job Posting : 𝙏𝙖𝙗𝙖𝙡𝙙𝙚.𝙘𝙤𝙢
The online newspaper tabalde.com is looking for a dynamic person mastering the Pular or Fulfulde language and the ADLaM writing system for a reporter position. This is a paid position, and the salary is negotiable.
Responsibilities include:
Collecting and writing reliable information.
Posting articles online on tabalde.com and sharing them on social media.
Making photo and/or video reporting in the field.
Articles will be written and disseminated in Pular or Fulfulde with the ADLaM alphabet
Candidates will be required to meet the following requirements:
Being a resident of an African country, preferably West Africa
Having computer skills
Mastering oral and written Pular Fulfulde (Adlam)
Being able to translate in Pular or Fulfulde articles from French, or English or Arabic
Be willing to travel regularly.
Having an experience as an editor or blogger is a plus.
Having communication skills is an advantage.
Applications must contain a CV (French or English or Pular) and a cover letter written in Pular (ADLaM).
Applications must be sent to: 𝘁𝗮𝗯𝗮𝗹𝗱𝗲@𝘄𝗶𝗻𝗱𝗲𝗻𝗷𝗮𝗻𝗴𝗲𝗻.𝗼𝗿𝗴
𝘼𝙫𝙞𝙨 𝙙𝙚 𝙧𝙚𝙘𝙧𝙪𝙩𝙚𝙢𝙚𝙣𝙩 : 𝙏𝙖𝙗𝙖𝙡𝙙𝙚.𝙘𝙤𝙢
Le journal en ligne 𝘁𝗮𝗯𝗮𝗹𝗱𝗲.𝗰𝗼𝗺 est à la recherche d’une personne dynamique maîtrisant le Pular ou Fulfulde et l’écriture ADLaM pour un poste de reporter. C’est une offre rémunérée et le salaire est négociable.
Les responsabilités consistent à :
La collecte et la rédaction d’informations fiables.
Mise en ligne des articles rédigés et les distribuer sur les réseaux sociaux.
Faire le reportage photo et/ou vidéo sur le terrain.
La rédaction et la diffusion des articles se fera en Pular ou Fulfulde avec l’alphabet ADLaM
Les candidats et les candidates devront répondre aux exigences suivantes :
Les dossiers de candidature doivent contenir un CV (français ou Anglais ou Pular) et une lettre de motivation en Pular (ADLaM).
Les candidatures doivent parvenir à l’adresse suivante : 𝘁𝗮𝗯𝗮𝗹𝗱𝗲@𝘄𝗶𝗻𝗱𝗲𝗻𝗷𝗮𝗻𝗴𝗲𝗻.𝗼𝗿𝗴
𞤃𞤵𞥅𞤧𞤢 𞤚𞤢𞤪𞤢𞤱𞤮𞤪𞤫⹁ 𞤤𞤢𞥄𞤥𞤭𞤲𞤮𞥅𞤯𞤮 𞤮𞤲 𞤃𞤢𞤤𞤭 𞤺𞤭𞤤𞤢 𞥑𞥙𞥖𞥘 𞤸𞤢𞥄 𞥑𞥙𞥙𞥑 𞤥𞤢𞥄𞤴𞤭 𞤸𞤢𞤲𞤣𞤫 𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑𞥕 𞤅𞤭𞤤𞤼𞤮 𞥒𞥐𞥒𞥐. 𞤖𞤢𞤪𞤭 𞤮 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞥄𞤼𞤭 𞤫 𞤼𞤢𞤼𞤭.
𞤑𞤮 𞤫 𞤣𞤭𞥅𞤱𞤢𞥄𞤤 𞤑𞤢𞥄𞤴 𞤮 𞤣𞤢𞤻𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥒𞥖. 𞤌 𞤣𞤵𞤯𞤭𞤲𞤭𞥅 𞤼𞤢𞤸𞤮 𞤑𞤭𞤼𞤢 𞤢𞤣𞤮 𞤮 𞤴𞤢𞤸𞤵𞤣𞤫 𞤶𞤢𞤲𞤺𞤵𞤺𞤮𞤤 𞤊𞤢𞤪𞤢𞤲𞤧𞤭. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐 𞤮 𞤪𞤵𞤼𞤭𞥅 𞤃𞤢𞤤𞤭.
𞤙𞤢𞤤𞤲𞤣𞤫 𞥑𞥙 𞤔𞤮𞤤𞤮 𞥑𞥙𞥖𞥘⹁ 𞤮 𞤬𞤮𞤤𞥆𞤭 𞤃𞤮𞥅𞤣𞤭𞤦𞥆𞤮 𞤑𞤫𞤴𞤼𞤢⹁ 𞤮 𞤰𞤫𞤼𞥆𞤭 𞤤𞤢𞥄𞤥𞤵 𞤲𞤺𞤵𞤲. 𞤌 𞤲𞤢𞤲𞤺𞤭 𞤃𞤮𞥅𞤣𞤭𞤦𞥆𞤮 𞤑𞤫𞤴𞤼𞤢⹁ 𞤮 𞤧𞤮𞤳𞤭 𞤥𞤮. 𞤑𞤮 𞤳𞤢 𞤲𞤦𞤢𞤦𞥆𞤢 𞤥𞤢𞤤𞥆𞤢 𞤶𞤮𞥅𞤳𞤭𞤪𞤣𞤫 (𞤳𞤢𞤧𞤮) 𞤮𞤲 𞤥𞤢𞥄𞤴𞤭 𞤫 𞥑𞥙𞥗𞥗.
𞤇𞤢𞥄𞤱𞤮 𞤃𞤵𞥅𞤧𞤢 𞤚𞤢𞤪𞤢𞤱𞤮𞤪𞤫 𞤶𞤮𞥅𞤯𞤢𞥄𞤣𞤫 𞤸𞤮𞥅𞤪𞤫 𞤃𞤢𞤤𞤭⹁ 𞤮 𞤱𞤢𞤴𞤤𞤭 𞤲𞤶𞤵𞤩𞥆𞤵𞤣𞤭 𞤤𞤫𞤴𞤣𞤭 𞤲𞤣𞤭𞤲. 𞤌 𞤱𞤢𞤴𞤤𞤭 𞤣𞤮𞤧𞤼𞤫𞤪𞤫 𞤲𞤣𞤫𞤲⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥔⹁ 𞤮 𞤢𞤣𞥆𞤭 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫. 𞤑𞤮𞤲𞤮 𞤳𞤢 𞤱𞤮𞥅𞤼𞤫  (𞤧𞤵𞤩𞤮) 𞤱𞤢𞤯𞤵𞤯𞤫 𞤫 𞥑𞥙𞥗𞥙 𞤳𞤢𞤻𞤵𞤲 𞤫 𞥑𞥙𞥘𞥙⹁ 𞤳𞤮 𞤳𞤢𞤲𞤳𞤮 𞤼𞤢𞤲 𞤲𞤫𞤱𞤲𞤢𞤲𞤮𞥅 𞤣𞤢𞤪𞤢𞤺𞤮𞤤.
𞤑𞤮𞤲𞤮 𞤲𞤣𞤫 𞤴𞤭𞤥𞤩𞤫 𞤩𞤫𞤲 𞤸𞤢𞥄𞤩𞤵𞤲𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲 𞤳𞤢𞤻𞤵𞤲 𞤫 𞤩𞤭𞤯𞤤𞤢𞥄𞤪𞤫 𞤥𞤵𞤲⹁ 𞤻𞤢𞤤𞤲𞤣𞤫 𞥒𞥒 𞤲𞤦𞤮𞥅𞤴𞤮 𞥑𞥙𞥙𞥑⹁ 𞤩𞤫 𞤱𞤢𞤯𞤭 𞤧𞤫𞤨𞥆𞤮 𞤭𞤷𞥆𞤭𞤼𞤢𞥄𞤪𞤫 𞤥𞤢𞤱𞤲𞤺𞤮 𞤲𞤣𞤫𞤪 𞤄𞤢𞤥𞤢𞤳𞤮. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥓𞥐𞥐 𞤱𞤢𞤪𞤢𞥄. 𞤄𞤢𞥄𞤤𞤯𞤫 𞤲𞤢𞤴𞤭 𞤩𞤢𞥄𞤱𞤼𞤭 𞤯𞤵𞤥⹁ 𞤀𞤸𞤥𞤢𞤣𞤵 𞤚𞤮𞤥𞤢𞥄𞤲𞤭 𞤚𞤵𞥅𞤪𞤫 𞤬𞤮𞤤𞥆𞤭 𞤃𞤵𞥅𞤧𞤢 𞤚𞤢𞤪𞤢𞤱𞤮𞤪𞤫. 𞤌 𞤲𞤢𞤲𞤺𞤢𞥄 𞤮 𞤧𞤮𞤳𞤢𞥄. 𞤑𞤮 𞤫 𞥒𞥐𞥒𞥐 𞤀𞤤𞤬𞤢𞥄 𞤓𞤥𞤢𞤪 𞤑𞤮𞤲𞤢𞥄𞤪𞤫 𞤢𞤷𞥆𞤭𞤼𞤭 𞤥𞤮.  
𞤐𞤦𞤢𞤼𞤵 𞤁𞤮𞤧𞤼𞤫𞤪𞤫 𞤲𞤣𞤫𞤲 𞤑𞤮𞤼𞤣𞤭𞤾𞤵𞤱𞤢𞥄𞤪 𞤼𞤢𞤦𞤭𞤲𞤼𞤭𞤲𞤭𞥅 𞤣𞤢𞤪𞤮𞤼𞤮𞥅𞤩𞤫 𞤩𞤫𞤲 𞤬𞤭𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤲𞤺𞤮𞤲 𞤻𞤢𞤤𞤲𞤣𞤫 𞥑𞥘 𞤒𞤢𞤪𞤳𞤮 𞥒𞥐𞥒𞥐.
𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤩𞤫 𞤭𞤲𞤯𞤫 𞤥𞤵𞤲 𞤼𞤢𞤦𞤭𞤲𞤼𞤭𞤲𞤢𞥄 𞤣𞤢𞤪𞤢𞤺𞤮𞤤⹁ 𞤀𞤤𞤢𞤧𞤢𞤲𞤢 𞤏𞤢𞤼𞤢𞤪𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲⹁ 𞤀𞤲𞤪𞤭 𞤑𞤮𞤲𞤢𞤲 𞤄𞤫𞤣𞤭𞤴𞤫 𞤳𞤢𞤻𞤵𞤲 𞤫 𞤆𞤢𞤧𞤳𞤢𞤤 𞤀𞤬𞤭𞤲 𞤐𞤺𞤫𞤧𞤢𞤲. 𞤑𞤮𞤲𞤮 𞤂𞤮𞤪𞤢𞤲 𞤄𞤢𞤺𞤦𞤮 𞤫 𞤘𞤭𞤴𞤮𞤥 𞤅𞤮𞤪𞤮 𞤼𞤢𞤱𞤢𞥄𞤳𞤢 𞤫 𞤩𞤫 𞤭𞤲𞤯𞤫 𞤥𞤵𞤲 𞤼𞤢𞤦𞤭𞤲𞤼𞤭𞤲𞤢𞥄 𞤧𞤢𞤦𞤵 𞤻𞤢𞥄𞤱𞤮𞥅𞤶𞤫 𞤴𞤢𞤲𞤵𞤯𞤫 𞤸𞤮𞥅𞤪𞤫 𞤥𞤢𞤩𞥆𞤫.
𞤄𞤫𞤣𞤭𞤴𞤫⹁ 𞤘𞤭𞤴𞤮𞤥 𞤅𞤮𞤪𞤮 𞤳𞤢𞤻𞤵𞤲 𞤫 𞤄𞤢𞤺𞤦𞤮 𞤤𞤢𞤲𞤣𞤭𞤲𞤮 𞤲𞤦𞤢𞤼𞤵 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤱𞤮𞤼𞤢 𞤩𞤫 𞤲𞤫𞤱𞤲𞤵 𞤏𞤢𞤼𞤢𞤪𞤢 𞤣𞤢𞤪𞤮𞥅 𞤧𞤢𞤦𞤵𞤲𞤢 𞤮 𞤼𞤭𞤥𞥆𞤭𞤲𞤭𞥅 𞤸𞤢𞤨𞥆𞤵 𞤥𞤢𞤳𞥆𞤮 𞤲𞤺𞤵𞤲. 𞤑𞤮𞤲𞤮 𞤲𞤦𞤢𞤼𞤵𞤤𞤢𞥄𞤩𞤫 𞤩𞤫𞤲 𞤱𞤭𞤭⹁ 𞤲𞤣𞤫 𞤼𞤢𞤱𞤵𞤲𞤮𞥅⹁ 𞤣𞤮𞤧𞤼𞤫𞤪𞤫 𞤲𞤣𞤫 𞤏𞤢𞤼𞤢𞤪𞤢 𞤼𞤭𞤨𞥆𞤭 𞤲𞤣𞤫𞤲 𞤫 𞤥𞤵𞤲 𞤳𞤮 𞤸𞤫𞤧𞤪𞤫⹁ 𞤮𞤥𞤮 𞤣𞤵𞤛𞤭𞤲𞤢𞤲𞤢𞥄 𞤣𞤢𞤪𞤢𞤺𞤮𞤤.
𞤕𞤢𞤺𞥆𞤢𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤼𞤢𞤦𞤭𞤲𞤼𞤭𞤲𞤣𞤫 𞤬𞤢𞥄𞤤𞤫 𞤥𞤢𞤳𞥆𞤮 𞤣𞤢𞤪𞤢𞤺𞤮𞤤 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤒𞤢𞤪𞤳𞤮 𞥒𞥐𞥒𞥐⹁ 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤣𞤢𞤤𞤫𞤲⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 UFDG 𞤲𞤣𞤫𞤲 𞤼𞤢𞤦𞤭𞤲𞤼𞤭𞤲𞤭𞥅 𞤳𞤢𞤲𞤳𞤮 𞤳𞤢𞤣𞤭 𞤣𞤢𞤪𞤢𞤺𞤮𞤤 𞤫 𞤲𞤺𞤮𞤲 𞤧𞤵𞤩𞤮.

𞤑𞤮 𞤫 𞤥𞤮𞤩𞤼𞤮𞤲𞥋𞤣𞤭𞤪𞤢𞤤 𞤥𞤢𞤱𞤲𞤺𞤢𞤤 𞤱𞤢𞤯𞤵𞤲𞥋𞤺𞤢𞤤 𞤫 𞤪𞤫𞤬𞤦𞤭𞤪𞥆𞤫 𞤻𞤢𞤤𞤲𞤣𞤫 𞥖 𞤔𞤵𞤳𞤮 𞤳𞤢 𞤴𞤭𞥅𞤤𞤭𞤪𞤣𞤫  𞤬𞤫𞤣𞥆𞤫 𞤥𞤢𞤳𞥆𞤮⹁ 𞤮 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫𞤥𞤢 𞤣𞤢𞤪𞤼𞤢𞤺𞤮𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤱𞤮𞤲𞤢𞥄 𞤫 𞤧𞤫𞤨𞥆𞤮 𞤼𞤵𞤲⹁ 𞤳𞤮 𞤳𞤢 𞤧𞤵𞤩𞤮 𞤳𞤢𞤣𞤭.
𞤀𞤤𞤬𞤢𞥄 𞤑𞤮𞤲𞤣𞤫 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞤧𞤢𞤨𞥆𞤮 𞤸𞤮𞥅𞤪𞤫 𞤘𞤭𞤲𞤫. 𞤁𞤮𞤧𞤼𞤫𞤪𞤫 𞤲𞤣𞤫 𞤮 𞤱𞤮𞥅𞤲𞤣𞤵𞤲𞤮𞥅 𞤲𞤣𞤫𞤲 𞤸𞤮𞥅𞤪𞤫 𞤥𞤵𞤲 𞤬𞤫𞤱𞤲𞤣𞤮 𞤮 𞤤𞤢𞥄𞤥𞥆𞤭𞤲𞤢𞥄⹁ 𞤲𞤣𞤫 𞤣𞤵𞤽𞤭𞤲𞤢𞤲𞤢𞥄 𞤥𞤮 𞤩𞤵𞤪𞤭 𞤸𞤢𞤨𞥆𞤵𞥅𞤶𞤭 𞤯𞤭𞤯𞤭 𞤳𞤢 𞤤𞤢𞥄𞤥𞤵. 𞤑𞤮𞤲𞤮 𞤬𞤭𞥅 𞤲𞤮 𞤮 𞤣𞤢𞤪𞤮𞤪𞤢 𞤼𞤢𞤼𞤢𞤩𞤵𞤲⹁ 𞤮 𞤥𞤮𞤰𞥆𞤭𞤲𞤭 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫. 𞤆𞤫𞤣𞤤𞤫 𞤘𞤭𞤲𞤫𞤲𞤢𞥄𞤩𞤫 𞤯𞤵𞥅𞤯𞤵𞤯𞤫 𞤣𞤢𞤪𞤼𞤭𞤲𞤮 𞤲𞤣𞤫𞤲 𞤫𞤩𞥆𞤮𞥅𞤪𞤫 𞤥𞤢𞤳𞥆𞤮⹁ 𞤳𞤮𞤲𞤮 𞤯𞤵𞤥 𞤸𞤢𞤯𞤢𞥄𞤤𞤭 𞤥𞤮 𞤳𞤢𞤪𞤸𞤵𞤺𞤮𞤤 𞤲𞤣𞤫 𞤸𞤮𞥅𞤪𞤫 𞤴𞤭𞤥𞤩𞤫 𞤩𞤫𞤲 𞤫 𞤱𞤮𞥅𞤼𞤫 𞤯𞤫 𞤮 𞤤𞤢𞥄𞤼𞤭𞤲𞤭 𞤻𞤢𞤤𞤲𞤣𞤫 𞥒𞥒 𞤐𞤦𞤮𞥅𞤴𞤮. 𞤕𞤢𞤨𞥆𞤢𞤲𞤯𞤫 𞤯𞤵𞥅𞤯𞤵𞤯𞤫 𞤴𞤭𞤥𞤩𞤫 𞤱𞤢𞤪𞤢𞤲𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤫 𞤻𞤢𞤤𞤢𞥄𞤯𞤫 𞤸𞤭𞤳𞥆𞤭𞥅𞤯𞤫 𞤲𞤣𞤫.
𞤀𞤤𞤬𞤢𞥄 𞤑𞤮𞤲𞤣𞤫 𞤸𞤫𞤩𞤭𞥅 𞤣𞤵𞥅𞤩𞤭 𞥘𞥒⹁ 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤔𞤢𞤤𞥆𞤮 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥖𞥖. 𞤘𞤭𞤤𞤢 𞥒𞥐𞥑𞥐 𞤫𞤩𞤫 𞤨𞤮𞥅𞤯𞤮𞤲𞥋𞤣𞤭𞤪𞤣𞤫 𞤬𞤭𞥅 𞤢𞤪𞤣𞤢𞤺𞤮𞤤 𞤘𞤭𞤲𞤫.
𞤅𞤢𞤪𞤴𞤭𞤲𞤮𞥅𞤩𞤫 𞤚𞤵𞤲𞤭𞥅𞤧𞤭𞤴𞤢 𞤩𞤫𞤲 𞤣𞤵𞤽𞤭𞤲𞤭𞥅 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤀𞤪𞤣𞤮 𞤖𞤭𞤧𞤫𞤥 𞤃𞤫𞤧𞤭𞥅𞤧𞤭 𞤴𞤵𞤩𞥆𞤭 𞤲𞤺𞤢𞤤.
𞤃𞤮𞥅𞤣𞤭 𞤖𞤭𞤧𞤫𞤥 𞤳𞤮 𞤻𞤫𞥅𞤻𞤩𞤫 (𞤼𞤫𞤳𞤲𞤮𞤳𞤢𞤪𞤢𞥄𞤩𞤫) 𞤼𞤢𞤲 𞤮𞤲 𞤧𞤵𞤩𞤭𞥅 𞤳𞤮 𞤼𞤢𞤱𞤫𞥅 𞤳𞤢 𞤶𞤢𞥄𞤺𞤮𞤪𞤢𞤤. 𞤌 𞤼𞤢𞤱𞤲𞤢𞥄𞤤𞤭 𞤣𞤢𞤱𞤪𞤮𞥅𞤱𞤮 𞤸𞤢𞤴 𞤺𞤮𞥅𞤼𞤮.

𞤅𞤢𞤪𞤴𞤭𞤲𞤮𞥅𞤩𞤫 𞥑𞥓𞥔 (𞤼𞤫𞥅𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤲𞤢𞤴𞤮) 𞤲𞤵𞤲𞥆𞤭 𞤬𞤭𞤩𞤵𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤 ⹁ 𞥖𞥗 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤲𞤶𞤫𞥅𞤯𞤭𞤯𞤮) 𞤤𞤵𞤲𞤣𞤭𞥅.
𞤃𞤮𞥅𞤣𞤭 𞤖𞤭𞤧𞤫𞤥 𞤃𞤫𞤧𞤭𞥅𞤧𞤭⹁ 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤸𞤢𞤲𞤳𞤭 𞤫 𞤥𞤢𞤱𞤦𞤢𞥄𞤪𞤫 𞤳𞤢 𞤅𞤢𞤪𞤴𞤭𞤲𞤭𞤪𞤣𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤬𞤢𞥄𞤲𞤣𞤢𞥄𞤪𞤫 𞤲𞤺𞤢𞤤 𞤶𞤢𞥄𞤺𞤮𞤪𞤢𞤤 𞤳𞤮 𞤸𞤫𞤩𞥆𞤭𞤼𞤢𞤺𞤮𞤤 𞤷𞤢𞤯𞤫𞥅𞤤𞤫 𞤯𞤫𞤲 𞤳𞤢 𞤲𞤺𞤢𞤤𞤵 𞤫 𞤳𞤢 𞤱𞤮𞤲𞤣𞤭𞥅𞤺𞤢𞤤.
𞤑𞤮 𞤲𞤺𞤢𞤤 𞤯𞤮𞥅 𞤱𞤮𞤲𞤭 𞤶𞤢𞥄𞤺𞤮𞤪𞤢𞤤 𞤼𞤢𞤼𞤢𞤩𞤢𞤤 𞤚𞤵𞤲𞤭𞥅𞤧𞤭𞤴𞤢 𞤲𞤺𞤢𞤤 𞤺𞤭𞤤𞤢 𞤪𞤮𞤱𞤢𞤲𞤭 𞤫 𞤒𞤢𞤪𞤳𞤮.
.
 
𞤃𞤢𞤤𞤭: 𞤅𞤮𞥅𞤪𞤭𞥅𞤩𞤫 𞤬𞤮𞤤𞥆𞤵𞤩𞤫 𞤋𞤦𞤪𞤢𞥄𞤸𞤭𞤥𞥆𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤲𞤮 𞤬𞤢𞥄𞤤𞤢𞥄 𞤶𞤮𞤺𞤢𞥄𞤣𞤫 𞤤𞤢𞥄𞤥𞤵 𞤲𞤺𞤵𞤲 𞤬𞤭𞥅 𞤣𞤵𞥅𞤩𞤭 𞤼𞤢𞤼𞤭. 𞤇𞤫 𞤲𞤫𞤱𞤲𞤭𞥅 𞤳𞤢𞤣𞤭 𞤢𞤷𞥆𞤭𞤼𞤵𞤺𞤮𞤤 𞤋.𞤄.𞤑. 𞤑𞤮 𞤯𞤵𞤥 𞤩𞤫 𞤩𞤢𞤲𞤺𞤭𞤲𞤢𞤲𞤭 𞤲𞤭𞤤𞥆𞤢𞥄𞤩𞤫 𞤁𞤫𞤐𞤘𞤀 𞤩𞤫𞤲 (𞤁𞤫𞤲𞤼𞤢𞤤 𞤐𞤺𞤢𞤤𞤵𞤲𞤳𞤫𞤱𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄).
𞤘𞤭𞤤𞤢 𞤸𞤮𞤪𞤦𞤭𞥅𞤪𞥆𞤫⹁ 𞤻𞤢𞤤𞤲𞤣𞤫 𞥒𞥒 𞤔𞤵𞤳𞤮⹁ 𞤘𞤵𞤣𞤤𞤮𞤳 𞤔𞤮𞤲𞤢𞤼𞤢𞤲 𞤲𞤮 𞤄𞤢𞤥𞤢𞤳𞤮 𞤫 𞤭𞤲𞤣𞤫 𞤁𞤫𞤐𞤘𞤖𞤀 𞤲𞤺𞤢𞤥 𞤼𞤭𞤲𞤼𞤵𞤣𞤵𞤺𞤮𞤤 𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲.
𞤅𞤮𞥅𞤪𞤭𞥅𞤩𞤫 𞤩𞤫𞤲 𞤳𞤮 𞤬𞤢𞥄𞤤𞤭𞤪𞤢𞤲𞤢𞥄 𞤤𞤢𞥄𞤥𞤢𞥄𞤣𞤫 𞤣𞤵𞥅𞤩𞤭 𞤼𞤢𞤼𞤭⹁ 𞤳𞤮 𞤲𞤮 𞤩𞤫 𞤼𞤢𞤧𞤳𞤮𞤪𞤮𞥅 𞤬𞤮𞤲𞤣𞤮𞥅𞤣𞤫 𞤤𞤢𞤪𞤢𞤤 𞤃𞤢𞤤𞤭 𞤲𞤺𞤢𞤤. 𞤉 𞤫𞤩𞥆𞤮𞥅𞤪𞤫 𞤥𞤢𞤩𞥆𞤫 𞤲𞤣𞤫 𞤩𞤫 𞤢𞤪𞤣𞤭𞤲𞤭⹁ 𞤫𞤩𞤫 𞤬𞤢𞥄𞤤𞤢𞥄 𞤳𞤢𞤣𞤭 𞤴𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤯𞤵𞤯𞥆𞤭𞤲𞤮𞤪 𞤧𞤮𞥅𞤪𞤭𞥅𞤩𞤫 𞤩𞤫𞤲. 𞤖𞤢𞤴 𞤧𞤮 𞤩𞤫 𞤤𞤢𞥄𞤼𞤢𞥄𞤳𞤭 𞤩𞤫𞤲 𞤧𞤮𞥅𞤪𞤭 𞤼𞤢𞤱𞤢𞥄𞤥𞤢⹁ 𞤩𞤫 𞤯𞤵𞥅𞤯𞤢𞤼𞤢𞥄.
𞤸𞤢𞤲𞤳𞤭 𞤻𞤢𞤤𞥆𞤢𞤲𞤺𞤢𞤤 𞤬𞤮𞤬⹁ 𞤘𞤵𞤣𞤤𞤮𞤳 𞤔𞤮𞤲𞤢𞤼𞤢𞤲 𞤼𞤭𞤲𞤼𞤵𞤣𞤵𞤲𞤮 𞤫 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢⹁ 𞤢𞤪𞤣𞤭𞥅𞤯𞤮 𞤣𞤫𞤲𞤼𞤢𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲. 𞤉𞤩𞤫 𞤧𞤢𞥄𞤼𞤭𞥅 𞤴𞤭𞥅𞤣𞤵𞤺𞤮𞤤 𞤸𞤢𞤲𞤣𞤫 𞤳𞤢𞤣𞤭.
𞤅𞤮𞥅𞤪𞤭𞥅𞤩𞤫 𞤩𞤫𞤲 𞤣𞤵𞤽𞤢𞤲𞤭𞤳𞤫 𞤋.𞤄.𞤑 𞤸𞤮𞥅𞤼𞤵𞤺𞤮𞤤 𞤳𞤢 𞤺𞤢𞤤𞥆𞤫 𞤥𞤢𞤳𞥆𞤮. 𞤇𞤫 𞤶𞤢𞤩𞤭𞥅 𞤳𞤢𞤣𞤭 𞤲𞤫𞤱𞤲𞤢𞤲𞤺𞤮𞤤 𞤄𞤵𞥅𞤦𞤵 𞤅𞤭𞥅𞤧𞤫⹁ 𞤢𞤪𞤣𞤮 𞤳𞤭𞤯𞥆𞤮 𞤮𞤲⹁ 𞤱𞤮𞤲𞤵𞤺𞤮𞤤 𞤫 𞤺𞤢𞤤𞥆𞤫 𞤢𞤴𞤲𞤢𞥄𞤯𞤫.
𞤊𞤭𞥅 𞤳𞤢𞤤𞤢 𞤁𞤫𞤐𞤘𞤖𞤀 𞤲𞤮 𞤱𞤢𞤯𞥆𞤭𞤲𞥆𞤮𞥅 𞤢𞤪𞤼𞤭𞤪𞤺𞤮𞤤 𞤋.𞤄.𞤑 𞤳𞤢 𞤤𞤢𞥄𞤥𞤵⹁ 𞤪𞤵𞤼𞥆𞤢𞤺𞤮𞤤 𞤥𞤢𞤳𞥆𞤮 𞤳𞤢 𞤶𞤵𞤤𞥆𞤫𞤪𞤫 𞤼𞤢𞤱𞤢𞥄𞤳𞤢 𞤫 𞤼𞤮𞤩𞥆𞤫 𞤱𞤮𞤲𞤢𞥄𞤯𞤫 𞤯𞤫𞤲 𞤴𞤫𞤱𞤼𞤫𞥅𞤣𞤫 𞤬𞤭𞥅 𞤥𞤵𞤲 𞤸𞤢𞤲𞤣𞤫 𞤳𞤢𞤣𞤭.
𞤚𞤵𞤥𞤦𞤮𞤲𞥋𞤣𞤭𞤪𞤢𞤤 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲 𞤬𞤢𞥄𞤯𞤭𞤪𞤲𞤮 𞤴𞤮𞤺𞤢 𞤫 𞤥𞤢𞤩𞥆𞤫.
𞤑𞤮 𞤼𞤵𞤥𞤦𞤭𞤲𞥋𞤣𞤭𞤪𞤲𞤮𞥅 𞤩𞤫𞥅 𞤸𞤮𞥅𞤪𞤫𞥅𞤩𞤫 𞤁𞤫𞤐𞤘𞤖𞤀 𞤫 𞤲𞤢𞥄𞤧𞤢𞥄𞤲𞤣𞤫⹁ 𞥒𞥐 𞤔𞤵𞤳𞤮⹁ 𞤳𞤮 𞤴𞤫𞤱𞤼𞤵𞤺𞤮𞤤 𞤸𞤮𞥅𞤪𞤫 𞤬𞤮𞤤𞥆𞤮 𞤱𞤢𞤯𞤵𞤲𞥋𞤺𞤮 𞤲𞤺𞤮𞤲 𞤃𞤢𞤤𞤭.
𞤉 𞤲𞤣𞤫𞤪 𞤴𞤫𞤱𞤼𞤫𞤪𞤫 𞤲𞤣𞤫𞤲⹁ 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵 𞤢𞤲𞤣𞤭𞤲𞤼𞤭𞤲𞤭 𞤩𞤫 𞤱𞤮𞤲𞤣𞤫 𞤲𞤮 𞤱𞤢𞤯𞥆𞤭𞥅 𞤩𞤫 𞤽𞤭𞤻𞤵𞤺𞤮𞤤 𞤬𞤮𞤤𞥆𞤮 𞤲𞤺𞤮𞤲 𞤃𞤢𞤤𞤭. 𞤏𞤢𞤼𞤢𞤪𞤢 𞤫 𞤀𞤤𞤬𞤢 𞤑𞤮𞤲𞤣𞤫 𞤸𞤮𞤤𞥆𞤭 𞤱𞤮𞤲𞤣𞤫 𞤫𞤩𞤫 𞤱𞤮𞤲𞤢𞤲𞤭 𞤢𞤪𞤼𞤭𞤪𞤺𞤮𞤤 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤸𞤮𞥅𞤪𞤫 𞤃𞤢𞤤𞤭 𞤸𞤢𞤴 𞤧𞤮 𞤼𞤢𞤱𞤭𞥅 𞤳𞤮 𞤣𞤮𞥅𞤤𞤫 𞤁𞤫𞤐𞤘𞤖𞤀 𞤱𞤢𞤯𞤢𞤼𞤢.
𞤐𞤣𞤫𞤲 𞤧𞤢𞤴 𞤓𞤥𞤢𞤪𞤵 𞤅𞤭𞥅𞤧𞤮𞤳𞤮 𞤐𞤦𞤢𞤤𞥆𞤮 𞤱𞤭𞤭 𞤱𞤮𞤲𞤣𞤫 𞤮𞤥𞤮 𞤽𞤭𞤻𞤭 𞤬𞤮𞤤𞥆𞤮 𞤱𞤢𞤯𞤵𞤲𞥋𞤺𞤮 𞤲𞤺𞤮𞤲 𞤃𞤢𞤤𞤭⹁ 𞤮 𞤩𞤫𞤴𞤣𞤭 𞤲𞤮𞤲 𞤳𞤢𞤣𞤭 𞤱𞤮𞤲𞤣𞤫 𞤧𞤭 𞤁𞤫𞤲𞤼𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤲𞤺𞤢𞤤 𞤲𞤮 𞤲𞤵𞤲𞤯𞤭⹁ 𞤸𞤮𞥅𞤪𞤫𞥅𞤩𞤫 𞤥𞤢𞤺𞥆𞤢𞤤 𞤲𞤮 𞤸𞤢𞥄𞤲𞤭 𞤽𞤭𞤻𞤵𞤣𞤫 𞤲𞤮𞥅𞤲𞤫𞥅𞤶𞤭 𞤬𞤮𞤤𞥆𞤮 𞤯𞤭𞤲 𞤬𞤮𞤬. 𞤌 𞤱𞤭𞤭⹁ 𞤫 𞤥𞤭𞥅𞤶𞤮 𞤥𞤢𞤳𞥆𞤮⹁ 𞤱𞤢𞤴𞤤𞤵𞤺𞤮𞤤 𞤣𞤮𞤧𞤼𞤫𞤪𞤫 𞤤𞤫𞤧𞤣𞤭 𞤥𞤵𞤲⹁ 𞤬𞤭𞥅 𞤲𞤮 𞤣𞤢𞤪𞤮𞤪𞤢 𞤼𞤢𞤼𞤢𞤩𞤵𞤲⹁ 𞤯𞤵𞤥 𞤳𞤢𞤣𞤭 𞤳𞤮 𞤬𞤮𞤤𞥆𞤮.
𞤇𞤢𞤴𞤼𞤭 𞤮 𞤸𞤢𞥄𞤤𞤭𞥅 𞤯𞤵𞤥⹁ 𞤃𞤢𞤳𞤭 𞤅𞤢𞤤 𞤥𞤮 𞤅𞤫𞤲𞤫𞤺𞤢𞤤 𞤫 𞤄𞤵𞤸𞤢𞥄𞤪𞤭 𞤥𞤮 𞤐𞤢𞤶𞤫𞥅𞤪𞤭𞤴𞤢 𞤥𞤮𞥅𞤧𞤭. 𞤀𞤤𞤬𞤢𞥄 𞤑𞤮𞤲𞤣𞤫 𞤳𞤢𞤲 𞤣𞤫𞤰𞥆𞤭 𞤦𞤵𞤣𞤫⹁ 𞤏𞤢𞤼𞤢𞤪𞤢 𞤳𞤢𞤲 𞤱𞤭𞤭⹁ 𞤸𞤫𞤴 𞤴𞤮 “𞤩𞤭𞤲𞤺𞤫𞤤”. 𞤑𞤮𞤲𞤮 𞤯𞤵𞤥 𞤥𞤢𞤰𞤭𞤲𞤢𞥄𞤤𞤭 𞤐𞤦𞤢𞤤𞥆𞤮⹁ 𞤮 𞤶𞤢𞥄𞤦𞤭 𞤱𞤮𞤲𞤣𞤫 𞤳𞤮 𞤮 𞤴𞤫𞤪𞤵𞥅𞤶𞤮 𞤏𞤢𞤼𞤢𞤪𞤢⹁ 𞤫 𞤳𞤢𞤣𞤭⹁ 𞤳𞤢 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤥𞤢𞤩𞥆𞤫⹁ 𞤤𞤫𞤧𞤣𞤭 𞤼𞤮𞤧𞤮𞤳𞤭𞤪𞤭 𞤢𞤤𞤢𞥄.
𞤐𞤮 𞤶𞤢𞤪𞤭 𞤢𞤲𞤣𞤭𞤲𞤼𞤭𞤲𞤺𞤮𞤤 𞤱𞤮𞤲𞤣𞤫 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤢𞤤𞤢𞥄 𞤸𞤢𞤳𞥆𞤵𞤲𞥋𞤣𞤫 𞤐𞤦𞤢𞤤𞥆𞤮 𞤳𞤢𞤻𞤵𞤲 𞤫 𞤑𞤮𞤲𞤣𞤫 𞤫 𞤏𞤢𞤼𞤢𞤪𞤢. 𞤄𞤢𞤯𞤼𞤢𞤲𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤪𞤮𞤱𞤢𞤲𞤭 𞤫 𞤄𞤮𞤱𞤼𞤮⹁ 𞤏𞤢𞤼𞤢𞤪𞤢 𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤳𞤮 𞤬𞤮𞥅𞤤𞤮𞤼𞤭𞤪𞤢𞥄𞤯𞤮 𞤐𞤦𞤢𞤤𞥆𞤮 𞤮𞤲 𞤱𞤮𞤲𞤢𞤲𞥆𞤮𞥅.
𞤃𞤢𞤳𞤭 𞤅𞤢𞤤⹁ 𞤖𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤 𞤲𞤣𞤭𞤲 𞤼𞤮𞤪𞤭𞤳𞤫 𞤴𞤫𞤪𞤮𞤲𞥋𞤣𞤭𞤪𞤢𞥄𞤩𞤫 𞤥𞤢𞤳𞥆𞤮 𞤩𞤫𞤲 𞤳𞤢 𞤁𞤫𞤲𞤼𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤼𞤢𞤧𞤳𞤭𞤼𞤢𞤺𞤮𞤤 𞤨𞤫𞤸𞤫 𞤯𞤫 𞤩𞤫 𞤫𞤩𞥆𞤵𞤲𞤮𞥅 𞤯𞤫𞤲 𞤤𞤫𞤼𞥆𞤭𞤪𞤣𞤫 𞤧𞤮𞥅𞤪𞤭𞥅𞤩𞤫 𞤬𞤮𞤤𞥆𞤵𞤩𞤫 𞤋𞤄𞤑 𞤩𞤫𞤲 𞤬𞤭𞥅 𞤱𞤮𞤼𞤢 𞤩𞤫 𞤼𞤢𞤥𞤨𞤭𞤲𞤮𞤪 𞤴𞤭𞤥𞤩𞤫 𞤃𞤢𞤤𞤭 𞤩𞤫𞤥.
𞤌 𞤼𞤮𞤪𞤭𞥅 𞤭𞤼𞥆𞤭𞤲𞤼𞤭𞤲𞤺𞤮𞤤 𞤻𞤢𞤥𞤯𞤭 𞤸𞤭𞤼𞥆𞤵𞤯𞤭⹁ 𞤫 𞤳𞤵𞤩𞥆𞤢𞤲 𞤳𞤢𞤻𞤵𞤲 𞤫 𞤤𞤫𞤳𞥆𞤫𞥅𞤤𞤫 𞤻𞤢𞤱𞤲𞤣𞤭𞤪𞤯𞤫 𞤯𞤫𞤲 𞤫 𞤨𞤭𞥅𞤶𞤭 𞤸𞤢𞤯𞤢𞤲𞤮𞥅𞤯𞤭 𞤯𞤭𞤲 𞤲𞤢𞥄𞤼𞤵𞤺𞤮𞤤 𞤃𞤢𞤤𞤭. 𞤸𞤮𞥅𞤪𞤫𞥅𞤩𞤫 𞤣𞤢𞤲𞤼𞤢𞤤 𞤲𞤺𞤢𞤤 𞤶𞤢𞤩𞤢𞤲𞤭𞥅 𞤥𞤮 𞤲𞤣𞤫𞥅 𞤬𞤫𞤸𞤪𞤫. 𞤇𞤫 𞤼𞤢𞤱𞤲𞤮𞤪𞤢𞤴 𞤲𞤣𞤫 𞤳𞤢 𞤣𞤢𞤣𞤭𞤼𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤼𞤢 𞤷𞤢𞤺𞥆𞤢𞤤 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤥𞤢𞤩𞥆𞤫 𞤸𞤢𞤲𞤣𞤫 𞤫 𞤲𞤢𞥄𞤧𞤢𞥄𞤲𞤣𞤫⹁ 𞥒𞥐 𞤔𞤵𞤳𞤮 𞥒𞥐𞥒𞥐.
𞤄𞤢𞤯𞤼𞤢𞤲𞤫 𞤬𞤮𞤤𞥆𞤮 𞤲𞤺𞤮𞤲 𞤃𞤢𞤤𞤭⹁ 𞤸𞤮𞥅𞤪𞤫𞥅𞤩𞤫 𞤁𞤫𞤐𞤘𞤖𞤀 𞤩𞤫𞤲 𞤼𞤭𞤲𞤼𞤵𞤣𞤵𞤲𞤮⹁ 𞤩𞤫 𞤴𞤢𞤤𞤼𞤭𞤲𞤭 𞤳𞤮𞤲𞤺𞤮𞤤 𞤦𞤢𞤥𞤦𞤢𞤲𞤺𞤮𞤤 𞤋𞤄𞤑⹁ 𞤽𞤭𞤻𞤵𞤲𞤺𞤮𞤤 𞤬𞤮𞤤𞥆𞤮 𞤲𞤺𞤮 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤱𞤢𞤯𞤭⹁ 𞤴𞤢𞤥𞤭𞤪𞤲𞤺𞤮𞤤 𞤳𞤢𞤣𞤭 𞤴𞤮 𞤤𞤫𞤴𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲 𞤬𞤮𞤬 𞤥𞤢𞤩𞥆𞤢𞤲 𞤃𞤢𞤤𞤭 𞤳𞤫𞥅𞤪𞤭 𞤥𞤢𞤩𞥆𞤫 𞤯𞤭𞤲. 𞤇𞤫 𞤬𞤫𞤱𞤶𞤭 𞤳𞤢𞤣𞤭 𞤤𞤫𞤼𞥆𞤵𞤺𞤮𞤤 𞤳𞤢𞤤𞤢 𞤼𞤢𞤱𞤢𞥄𞤯𞤮 𞤫 𞤱𞤮𞤲𞤢𞤲𞤯𞤮 𞤬𞤮𞤤𞥆𞤮 𞤲𞤺𞤮𞤲.
𞤑𞤮𞤲𞤮 𞤢𞤤𞤢𞥄 𞤳𞤮 𞤩𞤫𞥅 𞤸𞤮𞥅𞤪𞤫𞥅𞤩𞤫 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤱𞤢𞥄𞤱𞤭 𞤱𞤢𞤯𞤵𞤣𞤫 𞤶𞤮𞥅𞤲𞤭⹁ 𞤲𞤣𞤫 𞤼𞤢𞤱𞤲𞤮𞥅 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤥𞤮 𞤩𞤫 𞤻𞤫𞤥𞤼𞤭𞤲𞤼𞤢 𞤮𞤲 𞤰𞤫𞤼𞥆𞤢𞥄𞤤𞤭 𞤨𞤫𞤸𞤫 𞤤𞤫𞤼𞥆𞤭𞤪𞤯𞤫 𞤧𞤮𞥅𞤪𞤭𞥅𞤩𞤫 𞤃𞤢𞤤𞤭 𞤩𞤫𞤲⹁ 𞤫 𞤲𞤣𞤫 𞤼𞤢𞤱𞤲𞤮𞥅 𞤳𞤢𞤣𞤭 𞤮 𞤤𞤢𞤲𞤣𞤢𞥄𞤳𞤭 𞤢𞤪𞤼𞤭𞤪𞤺𞤮𞤤 𞤋𞤄𞤑 𞤸𞤮𞥅𞤪𞤫 𞤃𞤢𞤤𞤭. 𞤑𞤮 𞤮 𞤤𞤢𞤲𞤣𞤭𞤲𞤮𞥅 𞤼𞤢𞤲⹁ 𞤳𞤮 𞤴𞤮 𞤋𞤄𞤑 𞤫 𞤴𞤭𞤥𞤩𞤫 𞤲𞤢𞤲𞤺𞤢𞥄𞤩𞤫 𞤩𞤫𞤲 𞤢𞤷𞥆𞤭𞤼𞤫. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤕𞤢𞤴𞤲𞤢 𞤫 𞤈𞤮𞥅𞤧𞤭𞤴𞤢 𞤧𞤢𞤤𞤭𞤳𞤫 𞤴𞤮 𞤐𞤔𞤵𞤩𞥆𞤵𞤣𞤭 𞤘𞤫𞤲𞤯𞤭 𞤊𞤮𞤼𞥆𞤵𞤯𞤭 (ONU – UN) 𞤰𞤫𞤼𞥆𞤵 𞤨𞤫𞤸𞤫 𞤤𞤫𞤼𞥆𞤭𞤪𞤯𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤃𞤢𞤤𞤭.
𞤑𞤮 𞤥𞤢𞥄𞤨𞤭𞤲𞤭 𞤴𞤮𞤺𞤢 𞤫 𞤸𞤮𞥅𞤪𞤫𞥅𞤩𞤫 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤩𞤫𞤲⹁ 𞤳𞤮 𞤱𞤮𞤼𞤢 𞤧𞤮𞥅𞤪𞤭𞥅𞤩𞤫 𞤥𞤢𞤩𞥆𞤫 𞤩𞤫𞤲 𞤻𞤫𞤥𞤦𞤵 𞤩𞤫𞥅 𞤩𞤫 𞤃𞤢𞤤𞤭. 𞤅𞤢𞤦𞤵𞤲𞤢 𞤧𞤮 𞤬𞤮𞤤𞥆𞤮 𞤲𞤺𞤮𞤲 𞤃𞤢𞤤𞤭 𞤼𞤢𞤦𞤭𞤼𞤭𞥅⹁ 𞤸𞤢𞤪𞤢 𞤳𞤢𞤣𞤭 𞤲𞤺𞤮 𞤤𞤮𞤪𞥆𞤢𞥄𞤤𞤭 𞤧𞤮𞥅𞤪𞤭𞥅𞤩𞤫 𞤩𞤫𞤲⹁ 𞤯𞤵𞤥 𞤲𞤮 𞤱𞤢𞥄𞤱𞤭 𞤧𞤵𞥅𞤧𞤭𞤲𞤣𞤫 𞤩𞤫 𞤬𞤢𞥄𞤤𞤢𞥄𞤩𞤫 𞤻𞤫𞤥𞤦𞤵𞤺𞤮𞤤 𞤩𞤫.
𞤑𞤮 𞤭𞤲𞥆𞤫𞤼𞤫𞥅𞤯𞤮 𞤖𞤢𞥄𞤧𞤭𞤥𞤭𞤴𞥆𞤵 𞤘𞤮𞤴𞤼𞤢⹁ 𞤚𞤵𞤺𞤢𞤤𞥆𞤮 (𞤳𞤮𞤤𞤮𞤲𞤫𞤤𞤶𞤮) 𞤳𞤢 𞤳𞤮𞤲𞤵 𞤱𞤮𞤲𞤭 𞤳𞤮 𞤘𞤮𞥅𞤥𞤵 𞤘𞤫𞤲𞤣𞤭𞤲𞤳𞤫𞤸𞤵 𞤊𞤭𞥅 𞤑𞤭𞤧𞤢𞤤 𞤈𞤫𞤲𞤣𞤮 (𞤘𞤘𞤑𞤈) 𞤧𞤵𞤩𞤭𞥅 𞤳𞤮 𞤢𞤪𞤣𞤮𞥅 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲.
𞤑𞤮 𞤩𞤢𞥄𞤱𞤮 𞤮 𞤼𞤭𞤲𞤼𞤵𞤣𞤵𞤣𞤫 𞤫 𞤦𞤭𞤲𞤣𞤮𞥅𞤩𞤫 𞤥𞤢𞤱𞤩𞤫 𞤶𞤢𞥄𞤺𞤮𞤪𞤯𞤫 𞤯𞤫𞤲 𞤮 𞤴𞤢𞤤𞤼𞤭 𞤮 𞤸𞤮𞤤𞥆𞤭𞤼𞤭𞥅 𞤫 𞤸𞤫𞤧𞤤𞤮𞥅𞤩𞤫 𞤩𞤫𞤲.
𞤑𞤮 𞤚𞤵𞤺𞤢𞤤𞥆𞤮 𞤃𞤢𞥄𞤤𞤭𞤳 𞤔𞤢𞥄𞤱 𞤱𞤮𞤲𞤭 𞤷𞤵𞤳𞥆𞤮 𞤥𞤢𞤳𞥆𞤮 𞤮𞤲⹁ 𞤚𞤵𞤺𞤢𞤤𞥆𞤮 𞤋𞤧𞤥𞤢𞤴𞤫𞤤 𞤏𞤢𞤺𞤫 𞤸𞤢𞤤𞤬𞤭𞤲𞤢𞥄 𞤳𞤮𞤲𞤺𞤮𞤤 𞤘𞤮𞥅𞤥𞤵 𞤘𞤫𞤲𞤣𞤭𞤲𞤳𞤫𞤸𞤵 𞤊𞤭𞥅 𞤑𞤭𞤧𞤢𞤤 𞤈𞤫𞤲𞤣𞤮.
𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤼𞤵𞤺𞤢𞤤𞥆𞤮 𞤘𞤮𞤴𞤼𞤢 𞤱𞤢𞤯𞤭⹁ 𞤮 𞤸𞤮𞤤𞥆𞤭 𞤱𞤮𞤲𞤣𞤫: “𞤃𞤢𞤤𞤭 𞤸𞤢𞥄𞤲𞤣𞤢𞥄 𞤫 𞤺𞤮𞥅𞤨𞤭 𞤸𞤢𞤲𞤣𞤫 𞤳𞤢𞤣𞤭. 𞤑𞤮 𞤥𞤫𞤲 𞤵𞤳𞥆𞤭𞤼𞤮𞤪𞤢𞤲𞤭 𞤸𞤢𞤲𞤳𞤭⹁ 𞤳𞤮 𞤸𞤭𞤳𞥆𞤭𞤲𞤺𞤮𞤤 𞤤𞤫𞤧𞤣𞤭 𞤲𞤣𞤭𞤲 𞤸𞤮𞥅𞤪𞤫 𞤬𞤮𞤬. 𞤃𞤢𞥄𞤤𞤭 𞤢𞤣𞤭𞥅 𞤼𞤢𞤸𞤮.”
𞤃𞤢𞤤𞤭: 𞤖𞤮𞤤 𞤱𞤮𞤲𞤭 𞤩𞤫𞤲 𞤬𞤫𞤱𞤶𞤵𞤩𞤫 𞤬𞤮𞤤𞥆𞤵𞤺𞤮𞤤 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢؟
𞤇𞤢𞥄𞤱𞤮 𞤋𞤄𞤑 𞤨𞤮𞤼𞥆𞤭𞤲𞤫𞥅𞤣𞤫 𞤳𞤢 𞤤𞤢𞥄𞤥𞤵 𞤸𞤢𞤲𞤳𞤭⹁ 𞤸𞤢𞤲𞤣𞤫 𞤦𞤭𞤥𞤦𞤭 𞤤𞤢𞤱 𞤫 𞤲𞤶𞤫𞤧𞤤𞤢𞥄𞤪𞤫 (𞤢𞤤𞤢𞤪𞤦𞤢) 𞤸𞤫𞤣𞥆𞤫 𞤲𞤶𞤢𞤥𞤣𞤭 𞤼𞤢𞤼𞤭 𞤫 𞤬𞤫𞤷𞥆𞤫𞤪𞤫⹁ 𞤧𞤮𞥅𞤪𞤭𞥅𞤩𞤫 𞤬𞤮𞤤𞥆𞤵𞤩𞤫 𞤥𞤮 𞤩𞤫𞤲 𞤴𞤢𞤤𞤼𞤵𞤲𞤮 𞤳𞤢 𞤰𞤫𞤱𞤤𞤵 (𞤼𞤫𞤤𞤫) 𞤃𞤢𞤤𞤭 𞤩𞤫 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫 𞤩𞤫 𞤧𞤭𞤲𞤷𞤭𞥅 𞤣𞤫𞤲𞤼𞤢𞤤 𞤳𞤮 𞤢𞤪𞤣𞤮𞥅 𞤳𞤫𞤲𞤫 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲.
𞤑𞤮 𞤋𞤧𞤥𞤢𞥄𞤴𞤭𞥅𞤤𞤢 𞤏𞤢𞤺𞤫⹁ 𞤼𞤵𞤺𞤢𞤤𞥆𞤮 𞤥𞤢𞤱𞤯𞤮 (𞤳𞤮𞤤𞤮𞤲𞤫𞤤 𞤥𞤢𞤶𞤮𞤪) 𞤳𞤢 𞤳𞤮𞤲𞤵 𞤱𞤮𞤲𞤭 𞤳𞤮 𞤸𞤢𞤤𞤬𞤭𞤲𞤢𞥄 𞤳𞤮𞤲𞤺𞤮𞤤 𞤣𞤫𞤲𞤼𞤢𞤤 𞤧𞤮𞥅𞤪𞤭𞥅𞤩𞤫 𞤭𞤲𞥆𞤭𞤼𞤭𞥅𞤲𞤺𞤢𞤤 𞤘𞤮𞥅𞤥𞤵 𞤘𞤫𞤲𞤣𞤭𞤲𞤳𞤫𞤸𞤵 𞤊𞤭𞥅 𞤑𞤭𞤧𞤢𞤤 𞤈𞤫𞤲𞤣𞤮 (𞤘𞤘𞤑𞤈). 𞤌 𞤸𞤮𞤤𞥆𞤭𞤼𞤭 𞤫 𞤭𞤲𞤣𞤫 𞤲𞤺𞤵𞥅 𞤘𞤮𞥅𞤥𞤵 𞤱𞤮𞤲𞤣𞤫 𞤩𞤫 𞤶𞤮𞥅𞤯𞥆𞤭𞤲𞤢𞤴 𞤶𞤢𞥄𞤺𞤮𞤪𞤢𞤤 𞤸𞤭𞤤𞤲𞤮𞤼𞤮𞥅𞤲𞤺𞤢𞤤 𞤲𞤮 𞤧𞤵𞤩𞤮 𞤥𞤢𞤱𞤲𞤺𞤮 𞤤𞤢𞥄𞤼𞤮𞤪𞤢 𞤫 𞤲𞤣𞤫𞤪 𞤤𞤫𞤧𞤣𞤭 𞤃𞤢𞤤𞤭. 𞤌 𞤴𞤢𞤥𞤭𞤪𞤭 𞤺𞤮𞤤𞥆𞤮𞥅𞤩𞤫 𞤩𞤫𞤲 𞤬𞤮𞤨 𞤪𞤵𞤼𞥆𞤢𞤺𞤮𞤤 𞤳𞤢 𞤺𞤮𞤤𞥆𞤫 𞤥𞤵𞤲. 𞤌 𞤬𞤮𞤣𞤭 𞤳𞤢𞤣𞤭 𞤱𞤮𞤲𞤣𞤫 𞤺𞤮𞥅𞤥𞤵 𞤲𞤺𞤵𞤲 𞤸𞤵𞤩𞤲𞤢𞤴⹁ 𞤻𞤫𞤥𞤼𞤭𞤲𞤢 𞤳𞤢𞤤𞤢 𞤸𞤢𞤤𞤣𞤭𞤺𞤢𞤤 𞤲𞤺𞤢𞤤 𞤃𞤢𞤤𞤭 𞤼𞤢𞤱𞤢𞥄 𞤫 𞤥𞤵𞤲. 𞤌 𞤸𞤮𞤤𞥆𞤭𞤼𞤭 𞤳𞤢𞤣𞤭 𞤱𞤮𞤲𞤣𞤫 𞤳𞤫𞥅𞤪𞤭 𞤯𞤭𞤲 𞤳𞤢 𞤤𞤫𞤴𞤣𞤭⹁ 𞤳𞤢 𞤲𞤣𞤭𞤴𞤢𞤥 𞤫 𞤳𞤢 𞤱𞤫𞥅𞤴𞤮 𞤬𞤮𞤨 𞤥𞤢𞤩𞥆𞤢𞥄𞤥𞤢. 𞤌 𞤴𞤢𞤥𞤭𞤪𞤭 𞤴𞤭𞤥𞤩𞤫 𞤩𞤫𞤲 𞤬𞤮𞤬 𞤸𞤫𞤰𞤵𞤺𞤮𞤤 𞤫 𞤺𞤢𞤤𞥆𞤫 𞤥𞤵𞤲 𞤸𞤢𞤳𞥆𞤵𞤲𞥋𞤣𞤫 𞤲𞤶𞤢𞤥𞤣𞤭 𞤶𞤫𞥅𞤲𞤢𞤴 (𞥙) 𞤳𞤭𞥅𞤳𞤭𞥅𞤯𞤫 𞤸𞤢𞥄 𞤲𞤶𞤢𞤥𞤣𞤭 𞤶𞤮𞤱𞤭 𞤦𞤭𞤥𞤦𞤭.
𞤌 𞤸𞤮𞤤𞥆𞤭 𞤳𞤢𞤣𞤭 𞤳𞤮 𞤱𞤮𞤲𞤭 𞤧𞤢𞤦𞤵 𞤩𞤫 𞤬𞤮𞤤𞥆𞤵𞤣𞤫 𞤋𞤄𞤑. 𞤌 𞤱𞤭𞤭: “𞤆𞤮𞥅𞤯𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤳𞤢 𞤣𞤢𞤱𞤪𞤮 𞤫 𞤳𞤢 𞤪𞤫𞤲𞤣𞤮  𞤤𞤮𞤭𞤲𞤭𞥅 𞤴𞤭𞥅𞤤𞤮𞥅𞤣𞤫 𞤤𞤫𞤧𞤣𞤭 𞤃𞤢𞤤𞤭 𞤳𞤮 𞤩𞤮𞥅𞤴𞤭. 𞤙𞤢𞤤𞤲𞤣𞤫 𞤦𞤫𞥅 𞤻𞤢𞤤𞤲𞤣𞤫⹁ 𞤃𞤢𞤤𞤭 𞤲𞤮 𞤩𞤵𞤪𞤼𞤵𞤣𞤫 𞤴𞤢𞤲𞤵𞤣𞤫 𞤫 𞤶𞤭𞥅𞤩𞤮𞤤𞤣𞤵 𞤫 𞤢𞤲𞤺𞤢𞤤 𞤳𞤭𞤧𞤢𞤤 𞤧𞤢𞤦𞤵 𞤴𞤭𞤥𞤩𞤫 𞤸𞤢𞤤𞤬𞤭𞤲𞤢𞥄𞤩𞤫 𞤩𞤫𞤲 𞤢𞤪𞤣𞤢𞤺𞤮𞤤 𞤤𞤫𞤧𞤣𞤭 𞤲𞤣𞤭. 𞤁𞤫𞤥𞤮𞤳𞤢𞤪𞤢𞥄𞤳𞤵 𞤼𞤭𞤺𞤭 𞤼𞤭𞤺𞤭 𞤴𞤢𞤸𞤣𞤢𞤼𞤢𞥄 𞤫  𞤱𞤫𞤤𞤧𞤭𞤲𞤣𞤢𞥄𞤪𞤫 𞤥𞤢𞥄 𞤤𞤮𞤫𞤪𞤫 𞤤𞤢𞥄𞤥𞤵 𞤸𞤢𞥄𞤲𞤵𞤲𞥋𞤺𞤵 𞤼𞤢𞤦𞤭𞤲𞤼𞤭𞤲𞤣𞤫 𞤲𞤣𞤭𞤥𞤵 𞤫 𞤳𞤭𞤧𞤢𞤤 𞤪𞤫𞤲𞤣𞤮 𞤲𞤺𞤮𞤲.”
𞤑𞤮𞤲𞤮 𞤮 𞤴𞤫𞤱𞤼𞤢𞥄𞤤𞤭 𞤸𞤵𞥅𞤱𞤲𞤣𞤫 𞤳𞤮 𞤬𞤢𞤯𞥆𞤭𞥅 𞤫 𞤱𞤮𞤲𞥆𞤮𞥅𞤯𞤮 𞤮𞤲 𞤸𞤮𞥅𞤪𞤫 𞤃𞤢𞤤𞤭 𞤬𞤢𞥄 𞤸𞤢𞤲𞤳𞤭.
𞤑𞤮 𞤧𞤮𞥅𞤪𞤭𞥅𞤩𞤫 𞤧𞤢𞤨𞥆𞤮𞤴-𞤫-𞤲𞤶𞤮𞤱𞤮 (𞥑𞥕) 𞤱𞤮𞤲𞤭 𞤳𞤮 𞤼𞤢𞤱𞤢𞥄 𞤫 𞤲𞤺𞤵𞥅 𞤘𞤮𞥅𞤥𞤵 (𞤘𞤘𞤑𞤈). 𞤑𞤮𞤲𞤮 𞤬𞤫𞤱𞤶𞤵𞤩𞤫 𞤩𞤫𞤲 𞤬𞤭𞥅 𞤬𞤮𞤤𞥆𞤵𞤺𞤮𞤤 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤳𞤮 𞤩𞤫 𞤼𞤢𞤼𞤮. 𞤇𞤫𞤲 𞤳𞤮 𞤚𞤵𞤺𞤢𞤤𞥆𞤮 𞤃𞤢𞥄𞤤𞤭𞤳 𞤔𞤢𞥄𞤱⹁ 𞤫 𞤚𞤵𞤺𞤢𞤤𞥆𞤮 𞤅𞤢𞥄𞤶𞤮 𞤑𞤢𞤥𞤢𞤪𞤢𞥄 𞤳𞤢𞤻𞤵𞤲 𞤫 𞤑𞤵𞥅𞤩𞤢𞤤𞥆𞤮 𞤑𞤮𞤲𞤵 𞤅𞤢𞤴𞤳𞤵 𞤊𞤢𞤲𞤼𞤢 𞤥𞤢𞤣𞤭 𞤁𞤫𞤥𞤦𞤫𞤤𞤫.
𞤑𞤮 𞤼𞤵𞤺𞤢𞤤𞥆𞤮 𞤔𞤢𞥄𞤱 𞤱𞤮𞤲𞤭 𞤳𞤮 𞤬𞤵𞤯𞥆𞤭 𞤥𞤵𞤪𞤼𞤢𞤤 𞤲𞤺𞤢𞤤 𞤳𞤢 𞤣𞤢𞥄𞤳𞤮𞤪𞤣𞤫 𞤑𞤢𞤼𞤭. 𞤑𞤮 𞤳𞤢𞤲𞤳𞤮 𞤳𞤢𞤣𞤭 𞤱𞤮𞤲𞤭 𞤳𞤮 𞤴𞤢𞤥𞤭𞤪𞤭 𞤋.𞤄.𞤑 𞤴𞤮 𞤮 𞤭𞤱𞤵 𞤳𞤢 𞤤𞤢𞥄𞤥𞤵. 𞤑𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤣𞤢𞥄𞤳𞤮𞤪𞤣𞤫 𞤑𞤢𞤼𞤭 𞤲𞤣𞤫𞤲.
𞤚𞤵𞤺𞤢𞤤𞥆𞤮 𞤅𞤢𞥄𞤶 𞤑𞤢𞤥𞤢𞤪𞤢𞥄 𞤤𞤢𞥄𞤼𞤭𞤲𞤮𞥅 𞤴𞤭𞥅𞤤𞤮𞥅𞤱𞤮 𞤮𞤲 𞤳𞤢 𞤫𞤤𞤼𞤭𞤪𞤣𞤫 𞤳𞤮𞤲𞤵 𞤑𞤢𞤼𞤭 𞤸𞤢𞥄 𞤲𞤣𞤫 𞤮 𞤲𞤢𞤩𞤭𞤪𞤢𞤲𞤮𞥅 𞤈𞤮𞥅𞤧𞤭𞤴𞤢 𞤬𞤭𞥅 𞤫𞤤𞤼𞤢𞤺𞤮𞤤. 𞤑𞤮 𞤫 𞥑𞥙𞥗𞥙 𞤮 𞤶𞤭𞤦𞤭𞤲𞤢𞥄.
𞤑𞤵𞥅𞤩𞤢𞤤𞥆𞤮 𞤅𞤢𞤴𞤳𞤵 𞤊𞤢𞤲𞤼𞤢𞤥𞤢𞤣𞤭 𞤁𞤫𞤥𞤦𞤫𞤤𞤫 𞤱𞤮𞤲𞤭 𞤴𞤭𞥅𞤤𞤮𞥅𞤱𞤮 𞤐𞤶𞤵𞤩𞥆𞤵𞤣𞤭 𞤀𞤤𞤭𞤱𞤵𞥅𞤲 𞤄𞤤𞤮𞤲𞤣𞤫𞤲 𞤄𞤫𞤴 𞤬𞤭𞥅 𞤩𞤵𞤩𞤼𞤵. 𞤑𞤮 𞤫 𞤣𞤵𞥅𞤶𞤮 𞥒𞥐𞥑𞥘 𞤮 𞤩𞤫𞤴𞤣𞤢𞤲𞤢𞥄 𞤣𞤢𞤪𞤲𞤣𞤫 𞤳𞤢 𞤳𞤮𞤲𞤵⹁ 𞤮 𞤱𞤢𞤯𞤢𞥄 𞤳𞤵𞥅𞤩𞤢𞤤𞥆𞤮.  𞤑𞤮 𞤮 𞤶𞤢𞤲𞤺𞤵𞤯𞤮 𞤼𞤢𞥄𞤪𞤭𞥅𞤳𞤢 𞤫 𞤻𞤫𞥅𞤻𞤮 𞤫 𞤶𞤢𞥄𞤩𞤭-𞤸𞤢𞤼𞥆𞤭𞤪𞤤𞤫 𞤊𞤢𞤪𞤢𞤲𞤧𞤭 𞤫 𞤔𞤢𞤪𞤥𞤢𞤲𞤭𞥅 (𞤀𞤤𞤥𞤢𞤲).
𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲 𞤸𞤮𞤤𞥆𞤭𞤼𞤭𞥅 𞤶𞤫𞤥𞥆𞤢 𞤯𞤮𞥅 𞤱𞤮𞤲𞤣𞤫 𞤮 𞤭𞤱𞤭𞥅 𞤳𞤢 𞤤𞤢𞥄𞤥𞤵. 𞤅𞤵𞥅𞤣𞤵 𞤅𞤢𞤪𞤴𞤭𞤲𞤮𞥅𞤪𞤵 𞤲𞤣𞤵𞤲 𞤳𞤢𞤻𞤵𞤲 𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤧𞤢𞤴𞤦𞤭𞤲𞤢𞥄𞤥𞤢.
𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤧𞤮𞥅𞤪𞤭𞥅𞤩𞤫 𞤣𞤢𞥄𞤳𞤮𞤪𞤣𞤫 𞤑𞤢𞤼𞤭 𞤲𞤣𞤫𞤲 𞤥𞤵𞤪𞤼𞤵𞤣𞤫 𞤲𞤢𞤲𞤺𞤢 𞤸𞤮𞥅𞤪𞤫𞥅𞤶𞤮 𞤮𞤲 𞤫 𞤩𞤭𞤯𞥆𞤮 𞤥𞤢𞤳𞥆𞤮 𞤳𞤢𞤻𞤵𞤲 𞤄𞤵𞥅𞤦𞤵 𞤅𞤭𞥅𞤧𞤫⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤.
𞤃𞤀𞤂𞤋: 𞤅𞤮𞥅𞤪𞤭𞥅𞤩𞤫 𞤩𞤫𞤲 𞤳𞤢 𞤁𞤢𞥄𞤳𞤮𞤪𞤣𞤫 𞤑𞤭𞤼𞤢 𞤲𞤢𞤲𞤺𞤭𞥅 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲 𞤳𞤢𞤻𞤵𞤲 𞤫 𞤄𞤵𞥅𞤦𞤵 𞤅𞤭𞥅𞤧𞤫 𞤢𞤪𞤣𞤮 𞤥𞤢𞤳𞥆𞤮 𞤮𞤲.
𞤑𞤮 𞤦𞤭𞤥𞤦𞤭 𞤤𞤢𞤱 𞤸𞤢𞤲𞤣𞤫 𞤫 𞤥𞤢𞤱𞤦𞤢𞥄𞤪𞤫⹁ 𞥑𞥘 𞤔𞤵𞤳𞤮⹁ 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤵𞤯𞥆𞤭 𞤬𞤫𞤼𞥆𞤭𞤲𞤣𞤫 𞤤𞤮𞥅𞤱𞤢𞤲𞤯𞤫 𞤳𞤢 𞤲𞤣𞤫𞤪 𞤣𞤢𞥄𞤳𞤮𞤪𞤣𞤫 𞤱𞤭𞤫𞤼𞤫𞥅𞤲𞤣𞤫 𞤅𞤵𞤲𞤶𞤢𞤼𞤢 𞤑𞤫𞤴𞤼𞤢 𞤱𞤮𞤲𞤣𞤫 𞤼𞤮 𞤧𞤢𞥄𞤪𞤫 𞤑𞤢𞤼𞤭 𞤳𞤢 𞤧𞤫𞤪𞤢𞥄𞤪𞤭 𞤤𞤢𞥄𞤥𞤮𞤪𞤣𞤫 𞤄𞤢𞤥𞤢𞤳𞤮. 𞤇𞤢𞤱𞤼𞤭 𞤯𞤵𞤥⹁ 𞤩𞤫 𞤲𞤢𞤲𞤺𞤭 𞤴𞤮𞤺𞤢 𞤫 𞤸𞤮𞥅𞤪𞤫𞥅𞤩𞤫 𞤩𞤫𞤲 𞤳𞤢 𞤳𞤮𞤲𞤵 𞤫 𞤳𞤢 𞤣𞤢𞤱𞤪𞤢⹁ 𞤱𞤢𞤲𞤮 𞤸𞤮𞥅𞤪𞤫𞥅𞤶𞤮 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤲𞤣𞤵𞤲⹁ 𞤳𞤢𞤻𞤵𞤢𞤲 𞤫 𞤶𞤢𞥄𞤺𞤮𞤪𞤢𞥄𞤩𞤫 𞤩𞤫𞤲 𞤳𞤢 𞤥𞤵𞤪𞤢𞥄𞤯𞤭 𞤶𞤢𞤲𞤢𞤲𞤭𞤪𞤭⹁ 𞤫 𞤳𞤢 𞤲𞤺𞤢𞤤𞤵⹁ 𞤫 𞤳𞤢 𞤻𞤢𞥄𞤱𞤵𞥅𞤺𞤮𞤤⹁ 𞤳𞤢𞤻𞤵𞤲 𞤫 𞤳𞤢 𞤳𞤭𞤱𞤢𞤤 (𞤦𞤢𞤺𞤮𞤪𞤢𞤤).

𞤇𞤢𞤱𞤼𞤭 𞤯𞤵𞤥⹁ 𞤳𞤢 𞤩𞤢𞥄𞤱𞤮 𞤬𞤢𞤲𞤢𞥄⹁ 𞤧𞤮𞤪𞤭𞥅𞤩𞤫 𞤩𞤫𞤲 𞤸𞤢𞤥𞥆𞤢𞤲𞤭 𞤱𞤫𞥅𞤪𞤣𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤲𞤣𞤫𞤲. 𞤇𞤢𞤴𞤼𞤭 𞤩𞤫 𞤸𞤫𞤱𞤼𞤭𞥅 𞤯𞤮𞤲⹁ 𞤩𞤫 𞤼𞤢𞤱𞤭 𞤮𞤥𞤮 𞤱𞤮𞤲𞤣𞤭 𞤫 𞤩𞤭𞤯𞥆𞤮 𞤥𞤢𞤳𞥆𞤮 𞤮𞤲⹁ 𞤑𞤢𞤪𞤭𞥅𞤥 𞤑𞤫𞤴𞤼𞤢⹁ 𞤳𞤢𞤻𞤵𞤲 𞤫 𞤄𞤵𞥅𞤦𞤵 𞤅𞤭𞥅𞤧𞤫 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤇𞤫 𞤲𞤢𞤲𞤺𞤭 𞤩𞤫 𞤬𞤮𞤨⹁ 𞤩𞤫 𞤪𞤵𞤼𞥆𞤮𞤣𞤭 𞤫 𞤥𞤢𞤩𞥆𞤫 𞤳𞤢 𞤣𞤢𞥄𞤳𞤢 𞤅𞤵𞤲𞤶𞤢𞤼𞤢 𞤑𞤫𞤴𞤼𞤢 𞤑𞤢𞤼𞤭.
𞤒𞤭𞤥𞤩𞤫 𞤯𞤵𞥅𞤯𞤵𞤩𞤫 𞤴𞤢𞤤𞤼𞤵𞤲𞤮 𞤳𞤢 𞤤𞤢𞥄𞤱𞤭 𞤸𞤮𞤤𞥆𞤵𞤺𞤮𞤤 𞤱𞤫𞤤𞤼𞤢𞥄𞤪𞤫 𞤥𞤢𞤩𞥆𞤫 𞤫 𞤶𞤢𞤪𞤲𞤵𞤺𞤮𞤤 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤦𞤢𞤯𞤼𞤢𞤲𞤫 𞤲𞤢𞤲𞤺𞤵𞤺𞤮𞤤 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲. 𞤍𞤵𞥅𞤯𞤵𞤩𞤫 𞤳𞤢𞤣𞤭 𞤲𞤢𞥄𞤼𞤵𞤲𞤮 𞤳𞤢 𞤸𞤵𞤩𞤫𞥅𞤪𞤫 𞤥𞤢𞤳𞥆𞤮⹁ 𞤩𞤫 𞤴𞤭𞤪𞤦𞤭𞤲𞤭 𞤲𞤣𞤫.
𞤖𞤢𞤲 𞤶𞤮𞥅𞤲𞤭 𞤧𞤮𞥅𞤪𞤭𞥅𞤩𞤫 𞤩𞤢𞤲𞤺𞤭𞤲𞤢𞥄𞤤𞤭 𞤬𞤢𞥄𞤲𞤣𞤢𞥄𞤪𞤫 𞤥𞤢𞤩𞥆𞤫. 𞤉𞤩𞤫 𞤼𞤭𞤶𞥆𞤮𞤪𞤢𞤲𞤮𞥅 𞤣𞤢𞤣𞤭𞤼𞤮𞤤 (𞤳𞤵𞤯𞤮𞤤) 𞤸𞤢𞤲𞤣𞤫 𞤶𞤫𞤥𞥆𞤢 𞤯𞤮𞥅⹁ 𞤳𞤮𞤲𞤮 𞤸𞤢𞤲 𞤶𞤮𞥅𞤲𞤭 𞤯𞤵𞤥 𞤱𞤢𞤯𞤢𞥄𞤤𞤭.𞤏𞤭𞤢𞥄𞤥𞤢 𞤱𞤮𞤲𞤣𞤫 𞤫𞤩𞤫 𞤼𞤭𞤲𞤼𞤵𞤣𞤵𞤣𞤫 𞤫 𞤴𞤢𞥄𞤳𞤮𞤪𞤢𞥄𞤩𞤫 𞤼𞤫𞤲𞤼𞤵𞤩𞤫 𞤲𞤺𞤢𞤥 𞤢𞤷𞥆𞤵𞤼𞤵𞤺𞤮𞤤 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤫 𞤄𞤵𞥅𞤦𞤵 𞤅𞤭𞥅𞤧𞤫 𞤸𞤢𞤪𞤢 𞤳𞤢𞤣𞤭 𞤧𞤮𞥅𞤪𞤭𞥅𞤩𞤫 𞤲𞤢𞤲𞤺𞤵𞤩𞤫 𞤩𞤫 𞤩𞤫𞤲 𞤲𞤢𞤲𞤺𞤢𞥄𞤳𞤢⹁ 𞤻𞤢𞥄𞤱𞤢𞥄𞤳𞤢.
𞤊𞤭𞥅 𞤳𞤢𞤤𞤢 𞤪𞤫𞤲𞤣𞤮 𞤃𞤢𞤤𞤭 𞤲𞤺𞤮𞤲 𞤲𞤮 𞤱𞤫𞤤𞤼𞤮𞤪𞤭 𞤲𞤢𞤲𞤺𞤫𞥅𞤣𞤫 𞤋𞤄𞤑⹁ 𞤤𞤫𞤧𞤯𞤫 𞤀𞤥𞤫𞤪𞤭𞤳𞤢𞥄 𞤫 𞤊𞤢𞤪𞤢𞤲𞤧𞤭 𞤯𞤫𞤲⹁ 𞤳𞤢𞤻𞤵𞤲 𞤫 𞤁𞤫𞤐𞤘𞤖𞤀 (𞤁𞤫𞤲𞤼𞤢𞤤 𞤐𞤺𞤢𞤤𞤵𞤲𞤳𞤫𞤱𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄) 𞤽𞤭𞤻𞤭𞥅 𞤳𞤵𞥅𞤯𞤫 𞤧𞤮𞤪𞤭𞥅𞤩𞤫 𞤩𞤫𞤲. 𞤇𞤫 𞤼𞤮𞤪𞤭𞤳𞤫 𞤴𞤮 𞤷𞤢𞤪𞤼𞤭 𞤣𞤫𞤥𞤮𞤳𞤢𞤪𞤢𞥄𞤳𞤵 𞤯𞤭𞤲 𞤻𞤭𞥅𞤩𞤲𞤫.
𞤊𞤫𞤱𞤶𞤮𞥅𞤩𞤫 𞤩𞤫𞤲 𞤈𞤵𞤱𞤢𞤲𞤣𞤢 𞤥𞤢𞤩𞥆𞤭𞥅 (𞤧𞤮𞤳𞤭𞥅) 𞤶𞤫𞤸𞤫 (𞤤𞤵𞥅𞤥𞤮) 𞤯𞤭𞤯𞤭 𞤶𞤫𞤴𞤢𞥄𞤯𞤫 𞤫 𞤶𞤫𞤸𞤫 𞤥𞤢𞤱𞤯𞤫 𞤤𞤢𞥄𞤥𞤮𞤪𞤣𞤫 𞤲𞤣𞤫𞤲 𞤑𞤭𞤺𞤢𞤤𞤭. 𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤧𞤢𞥄𞤬𞤭𞤼𞤢𞥄𞤣𞤫 𞤳𞤢𞤣𞤭.
𞤑𞤮 𞤸𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫 (𞤢𞤤𞤢𞤼) 𞤩𞤫 𞤸𞤮𞤤𞥆𞤭𞤼𞤭 𞤯𞤵𞤥⹁ 𞤩𞤢𞥄𞤱𞤮 𞤲𞤣𞤫 𞤔𞤢𞥄𞤺𞤮𞤪𞤢𞤤 𞤲𞤺𞤢𞤤 𞤳𞤢 𞤷𞤫𞤤𞥆𞤢𞤤 𞤸𞤮𞤤𞥆𞤵𞤲𞤮𞥅 𞤱𞤮𞤲𞤣𞤫 𞤻𞤢𞤱𞤵 𞤑𞤮𞤾𞤭𞤣 𞤲𞤺𞤵𞤲 𞤲𞤮 𞤪𞤢𞥄𞤩𞤭 𞤴𞤭𞤥𞤩𞤫 𞤼𞤫𞥅𞤥𞤫𞤯𞤪𞤫 𞤫 𞤺𞤮𞤮 (𞥑𞥐𞥑)⹁ 𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤼𞤢𞤼𞤮 𞤫 𞤩𞤫𞤲⹁ 𞤳𞤮 𞤑𞤭𞤺𞤢𞤤𞤭 𞤱𞤮𞤲𞤭.
𞤉 𞤲𞤣𞤫𞤪 𞤯𞤫𞥅 𞤦𞤢𞤤𞤯𞤫 𞤼𞤢𞤼𞤭 𞤬𞤫𞤰𞥆𞤵𞤯𞤫 𞤯𞤮𞥅⹁ 𞤳𞤮 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 𞤫 𞤷𞤢𞤨𞥆𞤢𞤲𞤯𞤫 𞤲𞤶𞤮𞤱𞤮 𞤫 𞤼𞤢𞤼𞤮 (𞥒𞥕𞥓) 𞤱𞤮𞤲𞤭 𞤳𞤮 𞤻𞤢𞤱𞤵 𞤲𞤺𞤵𞤲 𞤪𞤢𞥄𞤩𞤭 𞤳𞤫𞤧𞤵𞤲⹁ 𞤯𞤵𞥅𞤯𞤵𞤩𞤫 𞤫 𞤩𞤫𞤲 𞤳𞤮 𞤑𞤭𞤺𞤢𞤤𞤭 𞤱𞤮𞤲𞤭. 𞤀𞤣𞤮 𞤯𞤵𞤥⹁ 𞤸𞤢𞤪𞤭 𞤳𞤮 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 𞤫 𞤲𞤮𞥅𞤺𞤢𞤴 𞤫 𞤯𞤭𞤯𞤮 (𞥒𞥒𞥒) 𞤱𞤮𞤲𞤭 𞤳𞤮 𞤲𞤺𞤵 𞤪𞤢𞥄𞤩𞤭 𞤫 𞤲𞤣𞤫𞤪 𞤦𞤢𞤤𞤯𞤫 𞤧𞤢𞤨𞥆𞤮𞤴 𞤫 𞤲𞤢𞤴𞤭.
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤫𞥅𞤻𞤭 𞤈𞤵𞤱𞤢𞤲𞤣𞤢⹁ 𞤫 𞤲𞤣𞤫𞤪 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤮 (𞥓𞥐𞥐 𞥐𞥐𞥐) 𞤱𞤭𞤯𞤼𞤢𞥄𞤩𞤫 (𞤼𞤫𞤧𞤼𞤢𞥄𞤩𞤫)⹁ 𞤲𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤵𞤶𞤵𞤲𞤫 𞤯𞤭𞤯𞤭 𞤫 𞤼𞤫𞥅𞤥𞤫𞤯𞥆𞤫 𞤲𞤶𞤮𞤱𞤮 (𞥒𞥕𞥐𞥐) 𞤳𞤮 𞤼𞤢𞤦𞤭𞤼𞤭 𞤱𞤮𞤲𞤣𞤫 𞤳𞤮𞤾𞤭𞤣 𞤲𞤮 𞤪𞤢𞥄𞤩𞤭. 𞤉 𞤲𞤣𞤫𞤪 𞤩𞤫𞤲 𞤳𞤢𞤣𞤭⹁ 𞤳𞤮 𞤲𞤶𞤫𞥅𞤼𞤢𞥄𞤼𞤮 𞤥𞤢𞥄𞤴𞤭 𞤼𞤢𞤸𞤮.
𞤐𞤺𞤵𞥅 𞤻𞤢𞤱𞤵 𞤢𞤤𞤢𞥄 𞤤𞤫𞤳𞥆𞤭 𞤼𞤢𞤸𞤮. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤫 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤼𞤢𞤱𞤭𞥅 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤔𞤮𞥅 𞤄𞤢𞤴𞤣𞤫𞤲⹁ 𞤣𞤢𞤪𞤮𞤼𞤮𞥅𞤯𞤮 𞤮𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤣𞤫𞤥𞤮𞤳𞤢𞤪𞤢𞥄𞤩𞤫 𞤩𞤫𞤲 𞤤𞤭𞤣𞥆𞤵 𞤁𞤮𞤲𞤢𞤤𞤣 𞤚𞤪𞤮𞤥𞤨𞤵⹁ 𞤩𞤢𞤲𞤺𞤭𞤲𞤭𞥅 𞤸𞤢𞤲𞤣𞤫 𞤥𞤮 𞤮 𞤣𞤢𞤪𞤮𞤣𞤢𞤼𞤢 𞤮𞤲.
𞤑𞤮 𞤑𞤢𞤥𞤢𞤤𞤢 𞤖𞤢𞤪𞤭𞤧 𞤱𞤮𞤲𞤭 𞤳𞤮 𞤮 𞤧𞤵𞤩𞤭𞥅 𞤳𞤮 𞤤𞤢𞥄𞤼𞤮𞥅 𞤷𞤵𞤳𞥆𞤮-𞤸𞤮𞥅𞤪𞤫𞥅𞤶𞤮 𞤮𞤲 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤀𞤥𞤫𞤪𞤭𞤳𞤢𞥄 𞤫 𞤥𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥒 𞤔𞤮𞤤𞤮 𞥒𞥐𞥒𞥐.
𞤑𞤢𞤥𞤢𞤤𞤢 𞤖𞤢𞤪𞤭𞤧 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤫 𞤶𞤮𞤱𞤭 (𞥕𞥕). 𞤑𞤮 𞤮 𞤼𞤫𞥅𞤳𞤮 (𞤧𞤫𞤲𞤢𞤼𞤮𞥅𞤶𞤮) 𞤤𞤢𞤪𞤢𞤤 𞤑𞤢𞤤𞤭𞤬𞤮𞤪𞤲𞤭𞤴𞤢 𞤳𞤢 𞤚𞤫𞥅𞤳𞤵𞥅𞤪𞤵 (𞤧𞤫𞤲𞤢𞥄𞤪𞤵) 𞤀𞤥𞤫𞤪𞤭𞤳𞤢𞥄. 𞤄𞤫𞤲 𞤥𞤢𞤳𞥆𞤮 𞤳𞤮 𞤩𞤢𞤤𞤫𞥅𞤶𞤮 𞤥𞤮 𞤭𞤱𞤣𞤭 𞤔𞤢𞤥𞤢𞤴𞤳𞤢. 𞤒𞤵𞤥𞥆𞤢 𞤥𞤢𞤳𞥆𞤮 𞤳𞤮 𞤤𞤫𞤧𞤣𞤭 𞤋𞤲𞤣𞤭𞤴𞤢 𞤱𞤮𞤲𞤭 𞤳𞤮 𞤭𞤱𞤪𞤭. 𞤀𞤣𞤮 𞤮 𞤱𞤮𞤲𞤣𞤫 𞤼𞤫𞥅𞤳𞤮⹁ 𞤸𞤢𞤪𞤭 𞤳𞤮 𞤸𞤢𞤲𞤳𞤮 𞤤𞤢𞥄𞤼𞤭𞥅𞤲𞤮𞥅 𞤙𞤢𞥄𞤱𞤭𞤲𞤣𞤮𞤼𞤮𞥅𞤯𞤮 𞤤𞤢𞤪𞤢𞤤 𞤑𞤢𞤤𞤭𞤬𞤮𞤪𞤲𞤭𞤴𞤢𞥄 𞤲𞤺𞤢𞤤.
𞤅𞤭 𞤩𞤫 𞤬𞤮𞥅𞤤𞤭𞥅 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮⹁ 𞤸𞤢𞤪𞤢𞤴 𞤳𞤮 𞤸𞤢𞤲𞤳𞤮 𞤱𞤮𞤲𞤭 𞤢𞤪𞤢𞤲𞤮 𞤫 𞤪𞤫𞤱𞤩𞤫 𞤩𞤫𞤲 𞤤𞤢𞥄𞤼𞤢𞥄𞤺𞤮𞤤 𞤷𞤵𞤳𞥆𞤮 𞤲𞤣𞤭𞥅 𞤤𞤫𞤧𞤣𞤭⹁ 𞤫 𞤢𞤪𞤢𞤲𞤮 𞤳𞤢𞤣𞤭 𞤫 𞤩𞤢𞤤𞤫𞥅𞤩𞤫 𞤩𞤫𞤲.  𞤖𞤢𞤪𞤭 𞤸𞤢𞥄 𞤸𞤢𞤲 𞤩𞤢𞤤𞤫𞥅𞤶𞤮 𞤥𞤢𞥄 𞤣𞤫𞤦𞥆𞤮 𞤱𞤮𞤲𞤢𞥄𞤤𞤭 𞤷𞤵𞤳𞥆𞤮-𞤸𞤮𞥅𞤪𞤫𞥅𞤶𞤮 𞤫 𞤤𞤫𞤧𞤣𞤭 𞤀𞤥𞤫𞤪𞤭𞤳𞤢𞥄.
𞤘𞤭𞤤𞤢 𞤬𞤫𞤱𞤲𞤣𞤮 𞤬𞤮𞥅𞤤𞤭𞤼𞤭𞤪𞤮 𞤸𞤢𞤳𞤵𞤲𞥋𞤣𞤫 𞤣𞤫𞤥𞤮𞤪𞤢𞤳𞤢𞥄𞤩𞤫 𞤩𞤫𞤲⹁ 𞤄𞤢𞤴𞤣𞤫𞤲 𞤬𞤮𞤣𞤵𞤲𞤮 𞤱𞤮𞤲𞤣𞤫 𞤧𞤭 𞤳𞤮 𞤳𞤢𞤲𞤳𞤮 𞤧𞤵𞤩𞤢𞥄 𞤳𞤮 𞤣𞤢𞤪𞤮𞥅⹁ 𞤳𞤮 𞤣𞤫𞤦𞥆𞤮 𞤮 𞤧𞤵𞤩𞤮𞤼𞤮𞥅 𞤳𞤮 𞤱𞤮𞤲𞤢 𞤷𞤵𞤳𞥆𞤮 𞤥𞤢𞤳𞥆𞤮. 𞤐𞤣𞤫 𞤼𞤢𞤱𞤲𞤮𞥅 𞤲𞤮𞤲 𞤳𞤮 𞤩𞤢𞤤𞤫𞥅𞤩𞤫 𞤩𞤫𞤲 𞤬𞤢𞥄𞤦𞤭𞥅 𞤥𞤮 𞤬𞤫𞤱𞤲𞤣𞤮 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲⹁ 𞤯𞤵𞥅𞤯𞤵𞤩𞤫 𞤲𞤮 𞤼𞤢𞤥𞤰𞤭𞤲𞤭𞤲𞤮𞥅 𞤲𞤣𞤫 𞤮 𞤧𞤵𞤩𞤭𞥅 𞤣𞤫𞤦𞥆𞤮 𞤩𞤢𞤤𞤫𞥅𞤶𞤮. 𞤅𞤢𞤦𞤵𞤲𞤢 𞤧𞤭 𞤱𞤮𞤲𞤢𞥄 𞤩𞤢𞤤𞤫𞥅𞤩𞤫 𞤩𞤫𞤲⹁ 𞤳𞤮 𞤄𞤫𞤪𞤲𞤭𞥅 𞤅𞤢𞤲𞤣𞤫𞤪𞤧 𞤤𞤢𞥄𞤼𞤮𞤼𞤮𞤲𞤮𞥅 𞤣𞤢𞤪𞤭𞥅𞤯𞤮 𞤫 𞤭𞤲𞤣𞤫 𞤬𞤫𞤣𞥆𞤫 𞤁𞤫𞤥𞤮𞤳𞤢𞤪𞤢𞥄𞤩𞤫 𞤩𞤫𞤲.
𞤔𞤮𞥅 𞤄𞤢𞤴𞤣𞤫𞤲 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤶𞤫𞥅𞤯𞤭𞤯𞤭 (𞥗𞥗).
𞤐𞤭𞤤𞥆𞤢𞥄𞤶𞤮 𞤣𞤫𞤲𞤼𞤢𞤤 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤲𞤺𞤢𞤤 (𞤁𞤫𞤐𞤘𞤖𞤀)⹁ 𞤔𞤮𞤲𞤢𞤼𞤢𞤲 𞤘𞤵𞤣𞤤𞤮𞤳⹁ 𞤪𞤵𞤼𞥆𞤭𞤳𞤫 𞤃𞤢𞤤𞤭 𞤸𞤢𞤲𞤣𞤫 𞤫 𞤢𞥄𞤩𞤵𞤲𞥋𞤣𞤫 𞤻𞤤𞤢𞤲𞤣𞤫 𞥑𞥐 𞤔𞤵𞤳𞤮 𞤺𞤢𞤥 𞤼𞤢𞤱𞤫𞤺𞤮𞤤 𞤱𞤮𞥅𞤲𞤣𞤭𞤲𞤺𞤮𞤤 𞤻𞤢𞥄𞤱𞤮𞥅𞤩𞤫 𞤸𞤫𞤴𞤩𞤫 𞤧𞤵𞥅𞤣𞤵 𞤣𞤮𞤧𞤼𞤫𞤪𞤫 𞤲𞤣𞤵𞤲. 𞤔𞤮𞤯𞥆𞤭𞤲𞤺𞤮𞤤 𞤩𞤫𞥅 𞤻𞤢𞥄𞤱𞤮𞥅𞤩𞤫 𞤲𞤶𞤫𞥅𞤲𞤢𞤴𞤮 𞤲𞤮 𞤼𞤢𞤱𞤢𞥄 𞤫 𞤧𞤢𞤪𞤼𞤭𞥅𞤶𞤭 𞤯𞤭 𞤁𞤭𞤤𞥆𞤢𞤲𞤣𞤫 M5 𞤢𞤪𞤣𞤭𞤲𞥆𞤮𞥅 𞤯𞤭𞤲 𞤲𞤺𞤢𞤥 𞤢𞤪𞤼𞤭𞤪𞤺𞤮𞤤 𞤩𞤵𞤩𞤼𞤵 𞤫 𞤲𞤣𞤫𞤪 𞤃𞤢𞤤𞤭.
𞤊𞤭𞥅 𞤳𞤢𞤤𞤢 𞤳𞤮 𞤯𞤵𞥅𞤯𞤵𞤺𞤮𞤤 𞤺𞤵𞤴𞤢𞥄𞤤𞤫⹁ 𞤫 𞤲𞤺𞤫𞥅𞤲𞤢𞥄𞤪𞤭⹁ 𞤳𞤢𞤻𞤵𞤲 𞤫 𞤱𞤢𞥄𞤧𞤫𞥅𞤣𞤫 𞤳𞤭𞤧𞤢𞤤⹁ 𞤫𞤳𞤲𞤯⹁ 𞤱𞤮𞤲𞤭 𞤳𞤮 𞤼𞤭𞤳𞥆𞤭𞤲𞤮𞥅 𞤴𞤭𞤥𞤩𞤫 𞤩𞤫𞤲 𞤬𞤢𞥄𞤣𞤫 𞤫 𞤤𞤢𞥄𞤥𞤵 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤲𞤺𞤵𞤲⹁ 𞤳𞤮 𞤱𞤮𞤲𞤭 𞤧𞤢𞤦𞤵 𞤴𞤭𞤥𞤩𞤫 𞤥𞤵𞤪𞤼𞤵𞤣𞤫 𞤲𞤢𞤲𞤺𞤢 𞤤𞤢𞥄𞤱𞤭 𞤯𞤭𞤲⹁ 𞤳𞤮 𞤲𞤣𞤫 𞤧𞤵𞥅𞤣𞤵 𞤣𞤮𞤧𞤼𞤫𞤪𞤫 𞤲𞤣𞤵𞤲 𞤱𞤢𞤴𞤤𞤵𞤼𞤵𞤲𞤮𞥅 𞤦𞤮𞤼𞤫 𞤧𞤵𞤩𞤮 𞤧𞤢𞤪𞤴𞤭𞤲𞤮𞥅𞤩𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮 𞤫 𞤺𞤮𞤮 𞤲𞤺𞤢𞤥 𞤱𞤢𞤤𞥆𞤵𞤺𞤮𞤤 𞤬𞤫𞤣𞥆𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤲𞤣𞤫𞤲. 𞤍𞤵𞤥 𞤳𞤮 𞤫 𞤅𞤫𞥅𞤯𞤼𞤮 𞤱𞤢𞤯𞤵𞤲𞤮𞥅. 𞤘𞤭𞤤𞤢 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤤𞤭𞤣𞥆𞤭𞥅𞤩𞤫 𞤶𞤢𞥄𞤺𞤮𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤥𞤮𞤩𞤼𞤮𞤲𞥋𞤣𞤭𞤪𞤭 𞤩𞤫 𞤧𞤭𞤲𞤷𞤭 𞤣𞤭𞤤𞥆𞤢𞤲𞤣𞤫 M5 𞤲𞤣𞤫𞤲.
𞤑𞤮𞤲𞤮 𞤸𞤫𞥅𞤯𞤭𞤲𞤼𞤭𞤲𞤺𞤮𞤤 𞤻𞤢𞥄𞤱𞤮𞥅𞤩𞤫 𞤧𞤵𞥅𞤣𞤵 𞤣𞤮𞤧𞤱𞤫𞤪𞤫 𞤲𞤣𞤵𞤲 𞤼𞤭𞤶𞥆𞤢𞥄𞤳𞤢 𞤸𞤢𞤲𞤣𞤫 𞤳𞤢𞤣𞤭 𞤲𞤮 𞤻𞤭𞤨𞥆𞤭 𞤩𞤫𞤪𞤯𞤫 𞤴𞤭𞤥𞤩𞤫 𞤩𞤫𞤲. 𞤁𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤱𞤭𞤳𞥆𞤭𞤲𞤮𞤳𞤫 𞤫𞤩𞥆𞤮𞥅𞤶𞤫 𞤁𞤫𞤲𞤼𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲. 𞤁𞤭𞤤𞥆𞤢𞤲𞤣𞤫 𞤲𞤣𞤫𞤲 𞤧𞤢𞤦𞤭𞤥𞤦𞤭𞤲𞤭𞤪𞤭𞥅 𞤣𞤢𞤪𞤼𞤭𞤲𞤺𞤮𞤤 𞤧𞤫𞤨𞥆𞤵𞤪𞤵 𞤲𞤣𞤵𞤲⹁ 𞤭𞤱𞤵𞤺𞤮𞤤 𞤋.𞤄.𞤑 𞤸𞤮𞥅𞤪𞤫 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲.  
𞤑𞤢𞤲𞤳𞤮 𞤋.𞤄.𞤑 𞤫 𞤴𞤢𞥄𞤳𞤮𞤪𞤢𞥄𞤩𞤫 𞤤𞤫𞤧𞤯𞤫 𞤶𞤢𞤲𞤢𞤲𞤫 𞤯𞤫𞤲 𞤲𞤣𞤫𞤪 𞤃𞤢𞤤𞤭 𞤼𞤢𞤱𞤢𞤲𞤮 𞤳𞤢 𞤱𞤮𞥅𞤲𞤣𞤭𞤲𞤺𞤮𞤤 𞤩𞤫𞥅 𞤻𞤢𞥄𞤱𞤮𞥅𞤩𞤫 𞤲𞤶𞤫𞥅𞤲𞤢𞤴𞤮. 
𞤅𞤫𞥅𞤣𞤫 𞤱𞤮𞤲𞤣𞤫 𞤸𞤫𞤴𞤯𞤭𞤲𞤼𞤭𞤲𞤺𞤮𞤤 𞤅𞤵𞥅𞤣𞤵 𞤁𞤮𞤧𞤼𞤫𞤪𞤫 𞤲𞤣𞤵𞤲 𞤻𞤭𞤨𞥆𞤢𞥄𞤤𞤭 𞤩𞤫𞤪𞤯𞤫 𞤸𞤮𞥅𞤪𞤫𞥅𞤩𞤫 𞤁𞤭𞤤𞥆𞤢𞤲𞤣𞤫 M5⹁ 𞤀𞤤𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞥆𞤮 𞤲𞤮𞤣𞥆𞤭𞤼𞤵𞤲𞤮 𞤧𞤫𞤨𞥆𞤮 𞤥𞤢𞤱𞤲𞤺𞤮 𞤶𞤢𞤲𞤺𞤮 𞤫 𞤥𞤢𞤱𞤦𞤢𞥄𞤪𞤫.
𞤄𞤢𞤯𞤼𞤢𞤲𞤫 𞤬𞤫𞤼𞥆𞤢𞤲𞤺𞤮 𞤱𞤢𞤯𞤵𞤲𞥋𞤺𞤮 𞤲𞤺𞤮𞤲 𞤄𞤢𞤴𞤪𞤵𞤼⹁ 𞤢𞤪𞤣𞤮 𞤮𞤲 𞤫 𞤶𞤢𞥄𞤺𞤮𞤪𞤢𞥄𞤩𞤫 𞤤𞤫𞤧𞤣𞤭 𞤂𞤭𞤦𞤢𞤲 𞤲𞤣𞤭𞤲 𞤤𞤢𞥄𞤴𞤼𞤭𞥅.
𞤃𞤭𞤧𞤫𞤤 𞤀𞤱𞤵𞥅𞤲⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤶𞤢𞤩𞤭𞥅 𞤤𞤢𞥄𞤴𞤼𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤳𞤮𞤲𞤮 𞤮 𞤼𞤮𞤪𞤭𞤳𞤫 𞤩𞤫 𞤤𞤵𞤼𞥆𞤵𞤺𞤮𞤤 𞤫 𞤶𞤮𞤲𞤯𞤫 𞤥𞤢𞤩𞥆𞤫 𞤸𞤢𞥄 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤶𞤮𞤯𞥆𞤭𞤲𞤫𞥅.
𞤖𞤢𞤧𞤢𞥄𞤲 𞤔𞤢𞥄𞤦⹁ 𞤢𞤪𞤣𞤮 𞤤𞤫𞤧𞤣𞤭 𞤲𞤣𞤭𞤲⹁ 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤸𞤢𞤲𞤣𞤫 𞤫 𞤢𞥄𞤩𞤵𞤲𞥋𞤣𞤫⹁ 𞤸𞤮𞤤𞥆𞤵𞤼𞤵𞤲𞤮 𞤤𞤢𞥄𞤴𞤼𞤢𞤤 𞤥𞤢𞤳𞥆𞤮. 𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤬𞤫𞤼𞥆𞤢𞤲𞤺𞤮 𞤱𞤢𞤯𞤵𞤲𞥋𞤺𞤮 𞤫 𞤥𞤢𞤱𞤦𞤢𞥄𞤪𞤫 (𞤼𞤢𞤤𞤢𞥄𞤼𞤢) 𞤻𞤢𞤤𞤲𞤣𞤫 𞥔 𞤔𞤵𞤳𞤮. 𞤐𞤺𞤮𞥅 𞤬𞤫𞤼𞥆𞤢𞤲𞤺𞤮 𞤲𞤮 𞤱𞤢𞤪𞤭 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮⹁ 𞤦𞤢𞤪𞤥𞤭𞤲𞤭 𞤩𞤵𞤪𞤭 𞤵𞤶𞤵𞤲𞤫 𞤶𞤫𞥅𞤺𞤮𞤮.
𞤘𞤭𞤤𞤢 𞤲𞤺𞤮𞥅 𞤬𞤫𞤼𞥆𞤢𞤲𞤺𞤮 𞤱𞤢𞤯𞤭⹁ 𞤵𞤶𞤵𞤲𞤫𞥅𞤶𞤭 𞤴𞤭𞤥𞤩𞤫 𞤴𞤢𞤤𞤼𞤭𞥅 𞤳𞤢 𞤤𞤢𞥄𞤱𞤭 𞤣𞤢𞤪𞤼𞤢𞤺𞤮𞤤 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤. 𞤉𞤩𞤫 𞤬𞤫𞤤𞤭𞤪𞤭 𞤤𞤢𞥄𞤥𞤵 𞤲𞤺𞤵𞤲 𞤱𞤫𞤤𞤧𞤭𞤲𞥋𞤣𞤢𞥄𞤪𞤫⹁ 𞤲𞤺𞤫𞥅𞤲𞤢𞥄𞤪𞤭⹁ 𞤺𞤵𞤴𞤢𞥄𞤤𞤫 𞤫 𞤥𞤭𞤪𞤻𞤢𞥄𞤪𞤫. 𞤉 𞤥𞤭𞥅𞤶𞤮 𞤴𞤭𞤥𞤩𞤫 𞤩𞤫𞤲⹁ 𞤳𞤮 𞤯𞤭𞥅 𞤱𞤮𞤲𞤭 𞤧𞤢𞤦𞤵 𞤱𞤢𞤯𞤵𞤺𞤮𞤤 𞤲𞤺𞤮𞥅 𞤬𞤫𞤼𞥆𞤢𞤲𞤺𞤮 𞤦𞤮𞤲𞥆𞤵𞤲𞥋𞤺𞤮 𞤫𞤥𞤦𞤫𞤪𞤫 𞤣𞤵𞤶𞤵𞤲𞤫 (𞤥𞤭𞤤𞤭𞤴𞤢𞥄𞤪) 𞤧𞤢𞤨𞥆𞤮𞤴 𞤫 𞤶𞤮𞤱𞤭 𞤣𞤢𞤤𞤢⹁ 𞤱𞤮𞤲𞤵𞤲𞥋𞤺𞤮 𞤳𞤢𞤣𞤭 𞤧𞤢𞤦𞤵 𞤴𞤮 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤮 𞤱𞤮𞤲𞤵 𞤫 𞤩𞤢𞥄𞤱𞤮 𞤳𞤮𞤯𞤢𞤲𞤯𞤫 𞤥𞤵𞤲.
𞤐𞤺𞤢𞤤 𞤶𞤢𞥄𞤺𞤮𞤪𞤢𞤤 𞤖𞤢𞤧𞤢𞥄𞤲 𞤔𞤢𞥄𞤦⹁ 𞤳𞤮 𞤪𞤮𞤱𞤢𞤲𞤭 𞤫 𞤴𞤢𞤪𞤳𞤮 𞤲𞤺𞤢𞤤 𞤶𞤮𞤯𞥆𞤭𞤲𞤢𞥄.
𞤖𞤮𞥅𞤪𞤫𞥅𞤶𞤮 𞤃𞤮𞤪𞤭𞤼𞤢𞤲𞤭 𞤮𞤲 𞤶𞤮𞤯𞥆𞤭𞤲𞤭𞥅 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤭𞤲𞤯𞤫 𞤴𞤮𞤺𞤢 𞤫 𞤶𞤢𞥄𞤺𞤮𞤪𞤢𞥄𞤩𞤫 𞤸𞤭𞤯𞤩𞤫 𞤩𞤫𞤲 𞤲𞤮 𞤶𞤢𞤲𞤼𞤢𞥄 𞤫 𞤲𞤣𞤫𞤪 𞤷𞤫𞤥𞤼𞤮𞤤 𞤴𞤮𞤱𞤭𞤼𞤭𞥅𞤲𞤺𞤮𞤤 𞤫 𞤺𞤫𞥅𞤲𞤢𞥄𞤶𞤭 𞤃𞤵𞤸𞤢𞤥𞥆𞤢𞤣𞤵 𞤓𞤤𞤣 𞤀𞤦𞤣𞤵𞤤 𞤀𞥁𞤭𞥅𞥁⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤮𞤲.
𞤀𞥄𞤣𞤢𞤥𞤢 𞤄𞤮𞤳𞤢𞤪 𞤅𞤮𞤳𞤮⹁ 𞤦𞤭𞤲𞤣𞤮 𞤥𞤢𞤱𞤯𞤮 𞤼𞤢𞤳𞥆𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲⹁ 𞤸𞤮𞤤𞥆𞤭𞤼𞤭𞥅 𞤸𞤫𞤧𞤤𞤮𞥅𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤱𞤢𞤴𞤤𞤵𞤺𞤮𞤤 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤⹁ 𞤲𞤫𞤱𞤭𞤲𞤢𞤲𞤢𞤴 𞤩𞤫𞤲 𞤩𞤫 𞤭𞤲𞤯𞤫 𞤥𞤵𞤲 𞤶𞤢𞤥𞤼𞤢𞥄 𞤳𞤢 𞤷𞤫𞤥𞤼𞤮𞤤⹁ 𞤸𞤫𞤩𞤵𞤺𞤮𞤤 𞤬𞤫𞤸𞤪𞤫 𞤲𞤮 𞤩𞤫 𞤤𞤢𞤩𞥆𞤭𞤲𞤭𞤪𞤢 𞤭𞤲𞤯𞤫 𞤥𞤢𞤩𞥆𞤫 𞤯𞤫𞤲.
𞤑𞤮𞤲𞤮 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤 𞤲𞤮 𞤲𞤢𞤲𞤣𞤭𞤼𞤭 𞤫 𞤶𞤢𞥄𞤺𞤮𞤪𞤢𞤤 𞤳𞤭𞤯𞤲𞤺𞤢𞤤 𞤲𞤺𞤢𞤤 𞤬𞤮𞤼𞤢 𞤧𞤢𞤦𞤵𞤲𞤢 𞤴𞤭𞤥𞤩𞤫 𞤧𞤢𞤨𞥆𞤮𞤴 𞤫 𞤲𞤶𞤫𞥅𞤼𞤢𞤼𞤮 (𞥑𞥘) 𞤼𞤢𞤱𞤢𞤲𞤮𞥅𞤩𞤫 𞤫 𞤶𞤢𞥄𞤺𞤮𞤪𞤢𞤤 𞤳𞤭𞤯𞤲𞤺𞤢𞤤 𞤲𞤺𞤢𞤤⹁ 𞤢𞤪𞤼𞤭𞤪𞤢𞥄𞤥𞤢.
𞤄𞤭𞤲𞤣𞤮 𞤮𞤲 𞤸𞤮𞤤𞥆𞤭𞤼𞤭𞥅 𞤳𞤢𞤣𞤭 𞤱𞤮𞤲𞤣𞤫 𞤤𞤭𞤥𞤮𞥅𞤪𞤫 𞤶𞤢𞥄𞤺𞤮𞤪𞤢𞥄𞤩𞤫 𞤩𞤫𞤲 𞤵𞤧𞤼𞤢𞥄𞤥𞤢. 𞤔𞤮𞥅𞤲𞤭 𞤳𞤮 𞤩𞤫 𞤲𞤮𞥅𞤺𞤢𞤴 𞤫 𞤯𞤭𞤯𞤮. 𞤀𞤪𞤣𞤮 𞤳𞤫𞤧𞤮 𞤼𞤮𞤯𞥆𞤢𞥄𞤥𞤢 𞤳𞤢𞤣𞤭.
𞤑𞤮 𞤢𞤪𞤣𞤮 𞤳𞤭𞤯𞥆𞤮 𞤮𞤲 𞤳𞤢𞤻𞤵𞤲 𞤫 𞤶𞤢𞥄𞤺𞤵𞤪𞤢𞥄𞤩𞤫 𞤸𞤭𞤯𞤩𞤫 𞤼𞤢𞤼𞤮 𞤱𞤮𞤲𞤭 𞤳𞤮 𞤶𞤢𞤲𞤼𞤢𞥄 𞤫 𞤷𞤫𞤥𞤼𞤮𞤤 (𞤪𞤢𞤨𞤮𞥅𞤪) 𞤺𞤮𞥅𞤥𞤵 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤲𞤣𞤵𞤲.
𞤐𞤺𞤵𞥅 𞤺𞤮𞥅𞤥𞤵 𞤳𞤮 𞤸𞤭𞤳𞥆𞤢 𞤯𞤮𞥅 𞤫 𞤅𞤭𞥅𞤤𞤼𞤮 𞤲𞤺𞤵 𞤶𞤮𞤯𞥆𞤭𞤲𞤢𞥄. 𞤐𞤺𞤵 𞤸𞤢𞤤𞤬𞤭𞤲𞤢𞥄 𞤴𞤵𞤪𞤲𞤭𞤼𞤢𞤺𞤮𞤤 𞤳𞤮 𞤬𞤫𞤰𞥆𞤭 𞤳𞤮𞤲 𞤸𞤢𞤳𞥆𞤵𞤲𞥋𞤣𞤫 𞥒𞥐𞥐𞥘 𞤫 𞥒𞥐𞥑𞥙 𞤬𞤫𞤱𞤲𞤣𞤮 𞤀𞤦𞤣𞤵𞤤 𞤀𞥁𞤭𞥅𞥁 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤃𞤮𞤪𞤭𞤼𞤢𞤲𞤭 𞤲𞤣𞤭𞤲.  
𞤀𞤦𞤣𞤵𞤤 𞤀𞥁𞤭𞥅𞥁 𞤳𞤮 𞤫 𞥒𞥐𞥐𞥘 𞤮 𞤱𞤢𞤤𞥆𞤭𞤼𞤮𞤪𞤭 𞤳𞤮𞤲𞤵 𞤃𞤮𞤪𞤭𞤼𞤢𞤲𞤭 𞤲𞤺𞤵𞤲 𞤮 𞤰𞤫𞤼𞥆𞤭 𞤤𞤢𞥄𞤥𞤵. 𞤇𞤢𞤱𞤼𞤭 𞤯𞤵𞤥⹁ 𞤮 𞤣𞤢𞤪𞤭𞥅 𞤫 𞤧𞤵𞤩𞤮⹁ 𞤲𞤺𞤮 𞤮 𞤸𞤫𞤩𞥆𞤭𞤼𞤭𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥙 𞤳𞤢𞤻𞤵𞤲 𞤫 𞤸𞤭𞤳𞥆𞤭𞥅𞤲𞤺𞤮 𞤲𞤺𞤮𞤲 𞤯𞤮𞤲 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔.
𞤘𞤮𞥅𞤥𞤵 𞤲𞤺𞤵𞤲 𞤳𞤮 𞤴𞤵𞤪𞤲𞤭𞤼𞤭𞥅 𞤫 𞤬𞤫𞤱𞤲𞤣𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲⹁ 𞤳𞤮 𞤳𞤫𞤩𞤢𞤤 𞤴𞤫𞥅𞤴𞤵𞤺𞤮𞤤 𞤳𞤵𞤩𞥆𞤢𞤲 𞤳𞤢𞤻𞤵𞤲 𞤫 𞤤𞤫𞤴𞤣𞤭⹁ 𞤲𞤣𞤭 𞤤𞤢𞥄𞤥𞤵 𞤲𞤺𞤵𞤲 𞤶𞤫𞤴𞤭 𞤫 𞤲𞤣𞤫𞤪 𞤐𞤵𞤱𞤢𞤳𞥃𞤮𞤼⹁ 𞤳𞤢𞤻𞤵𞤲 𞤳𞤢𞤣𞤭 𞤫 𞤴𞤫𞥅𞤴𞤵𞤺𞤮𞤤 𞤳𞤢𞤬𞤵 𞤳𞤢 𞤻𞤢𞤥𞤯𞤭 𞤥𞤮𞤰𞥆𞤭𞤲𞤼𞤫𞥅.
𞤉 𞤐𞤶𞤫𞤧𞤤𞤢𞥄𞤪𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤻𞤢𞥄𞤱𞤭𞤲𞤣𞤮𞥅𞤼𞤮𞥅𞤩𞤫 𞤃𞤮𞤪𞤭𞤼𞤢𞤲𞤭 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤩𞤫 𞤸𞤫𞤲𞤣𞤭𞤳𞤫 𞤷𞤫𞤥𞤼𞤮𞤤 𞤺𞤮𞥅𞤥𞤵 𞤲𞤺𞤵𞤲⹁ 𞤶𞤮𞥅𞤲𞤭 𞤩𞤫 𞤬𞤵𞤯𞥆𞤮𞤼𞤮 𞤼𞤫𞤬𞤮 𞤲𞤺𞤮𞤲.
𞤑𞤮𞤥𞤦𞤮𞤱𞤢𞤤 (𞤤𞤢𞥄𞤲𞤢 𞤲𞤣𞤭𞤴𞤢𞤥) 𞤪𞤮𞤲𞤣𞤭𞤲𞤮𞥅𞤲𞤺𞤢𞤤 𞤳𞤮 𞤬𞤢𞤥𞤯𞤭 𞤱𞤮𞥅⹁ 𞤴𞤭𞤥𞤩𞤫 𞤷𞤢𞤨𞥆𞤲𞤢𞤯𞤫 𞤲𞤢𞤴𞤮 𞤲𞤮 𞤵𞤲𞤭𞥅 𞤳𞤢 𞤥𞤢𞥄𞤺𞤢 𞤀𞤼𞤤𞤢𞤲𞤼𞤭𞤱𞤢𞤤 𞤧𞤫𞤪𞤢 𞤤𞤫𞤧𞤣𞤭 𞤃𞤮𞤪𞤭𞤼𞤢𞤲𞤭𞥅. 𞤇𞤫 𞤬𞤮𞤬 𞤩𞤫 𞤥𞤢𞥄𞤴𞤭 𞤧𞤮 𞤱𞤮𞤲𞤢𞥄 𞤲𞤫𞤯𞥆𞤮 𞤺𞤮𞥅𞤼𞤮. 𞤖𞤢𞤪𞤭 𞤳𞤮 𞤉𞤪𞤮𞤨 𞤩𞤫 𞤱𞤮𞤲𞥆𞤮𞥅 𞤴𞤢𞤸𞤵𞤣𞤫⹁ 𞤳𞤮𞤲𞤮 𞤱𞤵𞤪𞤭𞤪𞤣𞤫 𞤳𞤮𞤥𞤦𞤮𞤱𞤢𞤤  𞤥𞤢𞤩𞥆𞤫 𞤲𞤺𞤢𞤤 𞤦𞤮𞤲𞤭 𞤳𞤢 𞤼𞤵𞤥𞤦𞤮 𞤲𞤣𞤭𞤴𞤢𞤲. 𞤇𞤫 𞤬𞤮𞤨 𞤩𞤫 𞤥𞤢𞥄𞤴𞤭 𞤯𞤮𞤲𞤳𞤢 𞤫 𞤧𞤭𞥅𞤲𞤺𞤮 (𞤢𞤲𞤺𞤢𞤤 𞤲𞤣𞤭𞤴𞤢𞤲 𞤫 𞤩𞤢𞤤𞤲𞤣𞤵) 𞤧𞤮 𞤱𞤮𞤲𞤢𞥄 𞤲𞤫𞤯𞥆𞤮 𞤺𞤮𞥅𞤼𞤮⹁ 𞤘𞤭𞤲𞤫𞤲𞤢𞥄𞤶𞤮.
𞤑𞤮 𞤸𞤢𞤲𞤳𞤭 𞤫 𞤲𞤢𞥄𞤧𞤢𞥄𞤲𞤣𞤫 𞤮 𞤬𞤢𞥄𞤦𞤢𞥄. 𞤉 𞤬𞤭𞤤𞥆𞤢𞤴𞤫𞥅 𞤥𞤢𞤳𞥆𞤮⹁ 𞤩𞤫 𞤮 𞤱𞤮𞤲𞤣𞤵𞤲𞤮𞥅𞤩𞤫 𞤩𞤫𞤲 𞤬𞤮𞤬 𞤴𞤢𞤲𞤵 𞤳𞤢 𞤲𞤣𞤭𞤴𞤢𞤲. 𞤑𞤮 𞤳𞤢 𞤼𞤵𞤲𞤼𞤫 𞤥𞤢𞤤𞥆𞤢 𞤁𞤵𞥅𞤯𞤫 𞤑𞤢𞤲𞤢𞤪𞤭𞥅 𞤩𞤫 𞤬𞤮𞤳𞥆𞤭𞤼𞤵𞤲𞤮𞥅. 
𞤖𞤢𞤪𞤭 𞤸𞤭𞤪𞤲𞤢-𞤢𞤬𞤪𞤭𞤳𞤢𞤲𞤢𞥄𞤩𞤫 𞤯𞤵𞥅𞤯𞤵𞤩𞤫 𞤳𞤮 𞤅𞤫𞤲𞤫𞤺𞤢𞤤 𞤥𞤢𞤤𞥆𞤢 𞤃𞤮𞤪𞤭𞤼𞤢𞤲𞤭𞥅 𞤦𞤢𞤳𞤮𞤼𞤮𞤲𞤮𞥅 𞤫 𞤤𞤢𞥄𞤯𞤫 (𞤳𞤮𞤥𞤦𞤮𞥅𞤶𞤫) 𞤬𞤭𞥅 𞤴𞤢𞤸𞤣𞤵 𞤉𞤪𞤮𞤨⹁ 𞤳𞤮𞤲𞤮 𞤲𞤣𞤫 𞤤𞤢𞥄𞤱𞤮𞤤 𞤵𞤣𞥆𞤭𞤼𞤮𞤪𞤲𞤮𞥅 𞤂𞤭𞤦𞤭𞤴𞤢 𞤦𞤢𞤯𞤼𞤢𞤲𞤫 𞤥𞤢𞥄𞤴𞤣𞤫 𞤑𞤢𞤣𞤢𞤬𞤭𞥅 𞤲𞤣𞤫𞤲⹁ 𞤯𞤵𞥅𞤯𞤵𞤩𞤫 𞤬𞤵𞤯𞥆𞤭 𞤪𞤫𞤱𞤪𞤵𞤣𞤫 𞤼𞤮𞤲. 𞤖𞤢𞤪𞤭 𞤳𞤢𞤣𞤭 𞤉𞤧𞤨𞤢𞥄𞤻𞤢 𞤭𞤼𞥆𞤭𞥅 𞤴𞤭𞤥𞤩𞤫 𞤳𞤮 𞤢𞤴𞤲𞤢 𞤥𞤢𞤤𞥆𞤢 𞤪𞤫𞥅𞤲𞤢 𞤥𞤢𞥄𞤴𞤮 𞤲𞤺𞤮𞤲 𞤸𞤢𞤳𞥆𞤵𞤲𞥋𞤣𞤫 𞤺𞤫𞥅𞤷𞤮𞤤 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤫 𞤣𞤵𞥅𞤯𞤫 (𞤧𞤵𞤪𞤭𞥅𞤶𞤫) 𞤑𞤢𞤲𞤢𞤪𞤭𞥅 𞤯𞤫𞤲.
𞤑𞤮𞤲𞤮 𞤩𞤢𞤴𞤼𞤭 𞤴𞤭𞤥𞤩𞤫 𞤱𞤢𞤼𞥆𞤭𞥅 𞤪𞤫𞤱𞤪𞤵𞤣𞤫 𞤂𞤭𞤦𞤭𞤴𞤢⹁ 𞤉𞤧𞤨𞤢𞤻𞤢 𞤯𞤵𞤴𞤼𞤭 𞤢𞤴𞤲𞤵𞤺𞤮𞤤 𞤥𞤢𞥄𞤴𞤮 𞤲𞤺𞤮𞤲. 𞤘𞤢𞥄𞤲𞤭𞤲𞤼𞤭𞤲 𞤺𞤢𞥄 𞤲𞤮𞤲⹁ 𞤸𞤫𞥅𞤱𞤵𞤩𞤫 𞤲𞤮 𞤪𞤫𞤱𞤭𞤪𞤣𞤫 𞤺𞤫𞥅𞤷𞤮𞤤 𞤃𞤮𞤪𞤭𞤼𞤢𞤲𞤭𞥅 𞤲𞤺𞤢𞤥 𞤴𞤮𞤼𞥆𞤢𞤺𞤮𞤤 𞤁𞤵𞥅𞤯𞤫 𞤑𞤢𞤲𞤢𞤪𞤭𞥅 𞤯𞤫𞤲. 𞤘𞤭𞤤𞤢 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞥒𞥐𞥒𞥐 𞤬𞤵𞤯𞥆𞤭⹁ 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤢𞤼𞤭 𞤲𞤢𞥄𞤼𞤭𞥅 𞤑𞤢𞤲𞤢𞤪𞤭𞥅⹁ 𞤳𞤮𞤲𞤮 𞤢𞤲𞤣𞤢𞥄𞤳𞤢 𞤼𞤭𞤺𞤭 𞤳𞤮 𞤲𞤶𞤫𞤤𞤮 𞤥𞤢𞥄𞤴𞤭 𞤫 𞤤𞤢𞥄𞤱𞤮𞤤 𞤲𞤺𞤮𞤤. 
𞤑𞤮𞤼𞤣𞤭𞤾𞤢𞥄𞤪: 𞤖𞤢𞤲𞤣𞤫 𞤫 𞤐𞤢𞥄𞤧𞤢𞥄𞤲𞤣𞤫 𞤻𞤢𞤤𞤲𞤣𞤫 𞥖 𞤔𞤵𞤳𞤮⹁ 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫𞤥𞤢 𞤮 𞤣𞤢𞤪𞤮𞤼𞤮 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤒𞤢𞤪𞤳𞤮 𞥒𞥐𞥒𞥐.
𞤍𞤵𞤥 𞤳𞤮 𞤩𞤢𞤱𞤼𞤭 𞤮 𞤬𞤮𞤣𞤵𞤣𞤫 𞤱𞤮𞤲𞤣𞤫𞤥𞤢 𞤮 𞤣𞤢𞤪𞤮𞤼𞤢𞥄𞤳𞤮⹁ 𞤮 𞤶𞤮𞤺𞤲𞤢𞤴 𞤤𞤢𞥄𞤥𞤵 𞤲𞤺𞤵𞤲 𞤧𞤵𞤳𞤢𞥄𞤩𞤫 𞤩𞤫𞤲. 𞤑𞤮𞤲𞤮 𞤺𞤭𞤤𞤢 𞤥𞤮 𞤮 𞤧𞤵𞤩𞤭𞤲𞤮𞥅 𞤮𞤲 𞤳𞤮 𞤤𞤮𞤲𞤼𞤮𞥅 𞤥𞤮 (𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤭𞤦𞤢𞤤𞤭) 𞤬𞤫𞤰𞥆𞤭𞤲𞤭⹁ 𞤦𞤵𞤴 𞤲𞤮 𞤼𞤢𞤥𞤰𞤭𞤲𞤭𞤲𞤮𞥅 𞤱𞤮𞤲𞤣𞤫 𞤮 𞤸𞤵𞤩𞤲𞤢𞤼𞤢𞥄 𞤳𞤮 𞤮 𞤬𞤮𞤣𞤵𞤲𞤮𞥅 𞤳𞤮𞤲.
𞤏𞤢𞤼𞤢𞤪𞤢 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥗𞥘 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤶𞤫𞥅𞤼𞤢𞤼𞤭). 𞤘𞤭𞤤𞤢 𞥒𞥐𞥑𞥑⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤥𞤭𞥅 𞤑𞤮𞤼𞤣𞤭𞤾𞤢𞥄𞤪. 𞤒𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲 𞤲𞤮 𞤸𞤵𞤤𞤵𞤲𞤮𞥅 𞤧𞤭 𞤮 𞤣𞤢𞤪𞤢𞥄𞤳𞤭⹁ 𞤱𞤮𞤼𞤢 𞤸𞤮𞥅𞤪𞤫 𞤤𞤫𞤧𞤣𞤭 𞤲𞤣𞤭𞤲 𞤬𞤵𞥅𞤼𞤮 𞤩𞤫. 𞤖𞤫𞥅𞤱𞤵𞤩𞤫 𞤲𞤮𞤲 𞤲𞤮 𞤢𞥄𞤲𞤭 𞤧𞤭 𞤏𞤢𞤼𞤢𞤪𞤢𞥄 𞤣𞤢𞤪𞤭𞤳𞤫⹁ 𞤱𞤮𞤼𞤢 𞤯𞤵𞤥 𞤭𞤥𞥆𞤭𞤲𞤼𞤭𞤲 𞤸𞤢𞤩𞤪𞤫 𞤳𞤢 𞤲𞤣𞤫𞤪 𞤤𞤫𞤴𞤣𞤭.
𞤏𞤮𞥅𞤣𞤭𞥅 𞤱𞤭𞤵𞤩𞤫 𞤳𞤢𞤣𞤭⹁ 𞤬𞤭𞥅 𞤳𞤢𞤤𞤢 𞤮 𞤢𞤣𞥆𞤭𞥅 𞤧𞤢𞤪𞤭𞤴𞤢 𞤥𞤢𞤱𞤳𞤢 𞤳𞤫𞤧𞤢 𞤥𞤢𞤤𞥆𞤢 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫⹁ 𞤯𞤵𞤥 𞤣𞤵𞤽𞤭𞤲𞤢𞤲𞤢𞥄 𞤥𞤮 𞤣𞤢𞤪𞤢𞤺𞤮𞤤 𞤧𞤢𞤦𞤵 𞤮 𞤼𞤭𞤥𞥆𞤭𞤲𞤭𞥅 𞤶𞤮𞥅𞤯𞤢𞤲𞤯𞤫 𞤯𞤭𞤯𞤭 𞤳𞤢 𞤶𞤵𞤤𞥆𞤫𞤪𞤫. 𞤉 𞤸𞤭𞤲𞤤𞤫⹁ 𞤼𞤮𞤯𞥆𞤫𞤪𞤫 𞥑𞥘𞥓𞤩𞤫𞤪𞤫 𞤲𞤣𞤫𞤲 𞤳𞤢 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫 𞤲𞤮 𞤱𞤭𞤭 𞤱𞤮𞤲𞤣𞤫𞤥𞤢 𞤻𞤢𞥄𞤱𞤮𞥅𞤶𞤫 𞤬𞤫𞤱𞤲𞤣𞤭𞤲𞤮𞥅𞤯𞤫 𞤯𞤫𞤲 𞤢𞤣𞤮 𞥒𞥐𞥑𞥖 𞤲𞤮 𞤱𞤢𞤯𞥆𞤭𞥅 𞤳𞤢𞤣𞤭 𞤸𞤢𞤲 𞤶𞤮𞥅𞤲𞤭.
𞤁𞤮𞤧𞤼𞤫𞤪𞤫 𞤬𞤫𞤱𞤲𞤣𞤭𞤲𞤮𞥅𞤲𞤣𞤫 𞤲𞤣𞤫𞤲 𞤮𞤲𞤼𞤵𞤥𞤢 𞤤𞤫⹁ 𞤳𞤮 𞤶𞤮𞥅𞤯𞤢𞤲𞤯𞤫 𞤯𞤭𞤯𞤭 𞤼𞤢𞤲 𞤲𞤫𞤱𞤲𞤭.  𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤲𞤣𞤫 𞤏𞤢𞤼𞤢𞤪𞤢𞥄 𞤬𞤮𞥅𞤤𞤵𞤲𞤮𞥅 𞤳𞤢 𞤧𞤵𞤩𞤮 𞥒𞥐𞥑𞥐⹁ 𞤄𞤢𞤺𞤦𞤮 𞤧𞤢𞤤𞤭𞤲𞤮 𞤭𞤥𞥆𞤢𞥄𞤣𞤫. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞤪𞤫 𞤥𞤢𞤱𞤲𞤣𞤫 𞤬𞤵𞤯𞥆𞤭𞤼𞤢𞥄𞤣𞤫 𞤫 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤢𞤼𞤮 𞤸𞤫𞤣𞥆𞤭𞤲𞤮 𞤫 𞤲𞤣𞤫𞤲 𞤸𞤢𞤩𞤪𞤫.
𞤅𞤫𞤲𞤫𞤲𞤺𞤢𞤤𞤲𞤢𞥄𞤩𞤫 𞤲𞤶𞤮𞤱𞤮⹁ 𞤦𞤮𞥅𞤦𞤮 𞤫 𞤫𞤲𞤼𞤢𞥄𞤯𞤮 𞤳𞤢𞤻𞤵𞤲 𞤫 𞤸𞤫𞤤𞥆𞤭𞤬𞤢𞥄𞤩𞤫 𞤼𞤢𞤼𞤮 𞤱𞤮𞤲𞤭 𞤳𞤮 𞤸𞤫𞤣𞥆𞤭𞥅 𞤫 𞤧𞤵𞤥𞤮 𞤧𞤵𞥅𞤣𞤵 𞤱𞤢𞤯𞤵𞤲𞤺𞤮 𞤁𞤫𞤲𞤾𞤫𞤪 𞤫 𞤲𞤣𞤫𞤪 𞤤𞤫𞤧𞤣𞤭 𞤀𞤥𞤫𞤪𞤭𞤳𞤢𞥄.
𞤑𞤮 𞤸𞤢𞤲𞤳𞤭 𞤦𞤭𞤥𞤦𞤭 𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥕 𞤔𞤵𞤳𞤮⹁ 𞤸𞤫𞤣𞥆𞤫 𞤲𞤶𞤢𞤥𞤣𞤭 𞤼𞤢𞤼𞤢𞤩𞤭𞤪𞤭⹁ 𞤺𞤮𞥅𞤼𞤯𞤮 𞤸𞤢𞤷𞥆𞤭𞥅 𞤴𞤭𞥅𞤼𞤫 𞤲𞤺𞤫𞤲. 𞤐𞤣𞤫𞤲⹁ 𞤮 𞤲𞤮𞤣𞥆𞤭 𞤻𞤭𞤨𞥆𞤮𞥅𞤩𞤫 𞤴𞤭𞥅𞤼𞤫 𞤩𞤫𞤲. 𞤇𞤢𞤴𞤼𞤭 𞤩𞤫 𞤸𞤫𞤱𞤼𞤭𞥅 𞤩𞤫 𞤺𞤫𞤪𞤭 𞤲𞤮 𞤩𞤫 𞤴𞤢𞤤𞤼𞤭𞤲𞤭𞤪𞤢 𞤴𞤭𞤥𞤩𞤫 𞤩𞤫𞤲 𞤳𞤢 𞤲𞤣𞤫𞤪 𞤸𞤵𞤩𞤫𞥅𞤪𞤫⹁ 𞤳𞤮𞤲𞤮 𞤩𞤫 𞤱𞤢𞥄𞤱𞤢𞥄𞤤𞤭 𞤧𞤢𞤦𞤵𞤲𞤢 𞤸𞤢𞤪𞤭 𞤴𞤭𞥅𞤼𞤫 𞤲𞤺𞤫𞤲 𞤲𞤮 𞤬𞤢𞤲𞤼𞤭. 𞤑𞤮𞤲𞤮 𞤩𞤫 𞤺𞤫𞤪𞤭 𞤬𞤭𞥅 𞤱𞤮𞤼𞤢 𞤲𞤺𞤫 𞤪𞤢𞥄𞤩𞤵 𞤳𞤢𞤱𞤼𞤢𞤤 𞤲𞤺𞤢𞤤.
𞤒𞤭𞤥𞤩𞤫 𞤼𞤢𞤼𞤮 𞤣𞤢𞤯𞤭𞤪𞤭 𞤧𞤵𞤥𞤮 𞤲𞤺𞤮𞤲 𞤸𞤮𞤷𞤢𞤺𞤮𞤤 𞤴𞤢𞤤𞤼𞤭𞤪𞤢 𞤳𞤢 𞤸𞤫𞤲𞤮𞤪𞤯𞤫 𞤳𞤮𞥅𞤪𞤫 𞤣𞤮𞤱𞤪𞤫. 𞤃𞤢𞥄𞤴𞤩𞤫 𞤩𞤫𞤲 𞤲𞤶𞤮𞤱𞤮 𞤲𞤮𞤲 𞤳𞤮 𞤤𞤫𞤴 𞤴𞤭𞥅𞤼𞤢𞥄.
𞤇𞤫𞤲 𞤳𞤮 𞤔𞤭𞤦𞤪𞤭𞥅𞤤𞤢 𞤔𞤮𞥅𞤤 𞤢𞤲𞤣𞤭𞤪𞤢𞥄𞤯𞤮 𞤔𞤭𞤦𞤭⹁ 𞤳𞤢𞤻𞤵𞤲 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲.
𞤙𞤭𞤨𞥆𞤮𞥅𞤩𞤫 𞤴𞤭𞥅𞤼𞤫 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤧𞤮𞤺𞤭𞤼𞤭𞤳𞤫 𞤳𞤮 𞤺𞤮𞥅𞤼𞤯𞤮 𞤬𞤵𞤯𞥆𞤭 𞤴𞤭𞥅𞤼𞤫 𞤲𞤺𞤫𞤲⹁ 𞤱𞤮𞤲𞤢𞥄 𞤭𞤥𞥆𞤢𞤲𞤭𞥅𞤲𞤺𞤫 𞤸𞤮𞥅𞤪𞤫 𞤥𞤵𞤲. 𞤇𞤫 𞤱𞤭𞤯𞤮𞤼𞤮 𞤸𞤢𞤲 𞤩𞤫 𞤴𞤭𞥅𞤼𞤢 𞤳𞤮 𞤱𞤮𞤲𞤭 𞤧𞤢𞤦𞤵 𞤥𞤢𞤺𞥆𞤫.
𞤊𞤫𞤼𞥆𞤢𞤲𞤺𞤮 𞤥𞤢𞤱𞤲𞤺𞤮 𞤱𞤢𞤯𞤲𞤺𞤮 𞤄𞤢𞤴𞤪𞤵𞤼⹁ 𞤤𞤢𞥄𞤥𞤮𞤪𞤣𞤫 𞤤𞤫𞤧𞤣𞤭 𞤂𞤭𞤦𞤢𞤲⹁ 𞤲𞤮 𞤱𞤢𞤪𞤭 𞤳𞤮 𞤩𞤢𞤣𞤲𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮⹁ 𞤦𞤢𞤪𞤥𞤭𞤲𞤭 𞤳𞤢𞤣𞤭 𞤳𞤮 𞤴𞤢𞤱𞤼𞤭 𞤵𞤶𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫⹁ 𞤳𞤮 𞤯𞤵𞤥 𞤶𞤢𞥄𞤺𞤮𞤪𞤢𞥄𞤯𞤮 𞤂𞤭𞤦𞤢𞤲 𞤮𞤲 𞤳𞤢 𞤕𞤫𞤤𞥆𞤢𞤤 𞤸𞤮𞤤𞥆𞤭𞤼𞤭. 𞤑𞤮 𞤸𞤢𞤲𞤣𞤫 𞤫 𞤥𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥔 𞤔𞤵𞤳𞤮 𞤯𞤵𞤥 𞤱𞤢𞤯𞤭⹁ 𞤳𞤢 𞤩𞤢𞥄𞤱𞤮 𞤢𞤤𞤢𞤲𞤧𞤢𞤪𞤢𞥄.
 
𞤐𞤮 𞤼𞤭𞤶𞥆𞤢𞥄 𞤳𞤢 𞤫𞤥𞤦𞤫𞤪𞤫 𞤥𞤢𞥄𞤴𞤩𞤫 𞤫 𞤦𞤢𞤪𞤥𞤵𞤩𞤫 𞤴𞤢𞤱𞤼𞤭 𞤯𞤫𞥅 𞤤𞤭𞤥𞤮𞥅𞤶𞤫 𞤯𞤮𞥅 𞤧𞤢𞤦𞤵 𞤳𞤵𞤩𞤫𞥅𞤶𞤫 𞤯𞤵𞥅𞤯𞤵𞤯𞤫 𞤲𞤮 𞤥𞤵𞤲𞤷𞤮𞤲𞥋𞤣𞤭𞤪𞤭 𞤧𞤫𞤪𞤢 𞤳𞤢 𞤬𞤫𞤼𞥆𞤢𞤲𞤺𞤮 𞤲𞤺𞤮𞤲 𞤱𞤢𞤯𞤭 𞤯𞤮𞤲 𞤸𞤢𞥄 𞤫 𞤳𞤢 𞤩𞤵𞤪𞤭 𞤫 𞤱𞤮𞤯𞥆𞤭𞤼𞤢𞥄𞤣𞤫 . 𞤖𞤢𞤳𞥆𞤫𞤪𞤫𞤲 𞤬𞤫𞤼𞥆𞤢𞤲𞤺𞤮 𞤲𞤺𞤮𞤲 𞤲𞤮 𞤼𞤭𞥅𞤯𞤭⹁ 𞤴𞤭𞤥𞤩𞤫 𞤩𞤫𞤲 𞤧𞤭𞤳𞥆𞤭 𞤳𞤮 𞤣𞤭𞤤𞥆𞤫𞤪𞤫 𞤤𞤫𞤴𞤣𞤭 𞤱𞤢𞤯𞤭. 𞤄𞤢𞤪𞤥𞤵𞤩𞤫 𞤩𞤫𞤲 𞤯𞤵𞥅𞤯𞤭𞥅 𞤬𞤢𞥄 𞤤𞤢𞤦𞤵𞤼𞤢𞥄𞤲𞤭𞥅𞤶𞤭 𞤯𞤭𞤲 𞤄𞤢𞤴𞤪𞤵𞤼 𞤸𞤫𞥅𞤱𞤭𞥅. 𞤔𞤮𞥅𞤲𞤭 𞤴𞤮𞤺𞤢 𞤫 𞤥𞤢𞤩𞥆𞤫 𞤲𞤮 𞤲𞤢𞤩𞤫𞥅𞤣𞤫 𞤫 𞤤𞤢𞤦𞤵𞤼𞤢𞥄𞤲𞤭𞥅𞤶𞤭 𞤯𞤭𞤲 𞤳𞤢 𞤣𞤮𞤱𞤪𞤭.  
 
𞤂𞤢𞥄𞤩𞤢𞤲𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤼𞤢𞤸𞤮 𞤳𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤬𞤫𞤼𞥆𞤢𞤲𞤺𞤮 𞤳𞤢 𞤣𞤢𞤪𞤢𞤤 𞤤𞤢𞥄𞤯𞤫 (𞤨𞤮𞥅𞤪𞤵) 𞤄𞤢𞤴𞤪𞤵𞤼. 𞤑𞤮𞤲𞤮 𞤔𞤢𞥄𞤺𞤮𞤪𞤢𞥄𞤯𞤮 𞤯𞤮𞤲 𞤳𞤢 𞤃𞤵𞤪𞤢𞥄𞤯𞤭 𞤲𞤣𞤫𞤪𞤶𞤭 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤳𞤮 𞤫 𞤥𞤢𞤪𞤺𞤢 𞤨𞤫𞤼𞥆𞤭 (𞤬𞤫𞤼𞥆𞤢𞤴𞤯𞤵𞤲) 𞤱𞤮𞤲𞤭 𞤳𞤮 𞤴𞤭𞥅𞤼𞤫 𞤬𞤵𞤯𞥆𞤭.  𞤐𞤮 𞤱𞤮𞥅𞤣𞤭 𞤳𞤢𞤣𞤭 𞤼𞤵𞥅𞤥𞤵𞤩𞤫 𞤤𞤫𞤧𞤣𞤭 𞤋𞤧𞤪𞤢𞥄𞤭𞥅𞤤𞤢 𞤲𞤣𞤭𞤲⹁ 𞤳𞤮𞤲𞤮 𞤸𞤮𞥅𞤪𞤫𞥅𞤩𞤫 𞤥𞤢𞤴𞤪𞤭 𞤴𞤢𞤤𞤼𞤭𞥅 𞤳𞤢 𞤯𞤮𞤱𞤤𞤭 𞤢𞤲𞤣𞤭𞤲𞤭𞥅 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤣𞤫𞤥𞤢 𞤱𞤮𞤲𞤢𞥄 𞤳𞤢𞤥𞤩𞤫 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤬𞤫𞤼𞥆𞤢𞤲𞤺𞤮. 𞤐𞤮 𞤶𞤢𞤪𞤭 𞤲𞤮𞤲 𞤢𞤲𞤣𞤭𞤲𞤼𞤭𞤲𞤺𞤮𞤤 𞤨𞤫𞤼𞥆𞤢𞤲𞤯𞤫 𞤸𞤫𞥅𞤱𞤵𞤯𞤫 𞤱𞤢𞤯𞤵𞤲𞤮 𞤫 𞤯𞤭𞥅 𞤤𞤫𞤦𞥆𞤭 𞤬𞤫𞤰𞥆𞤵𞤯𞤭 𞤫 𞤲𞤣𞤫𞤪 𞤤𞤫𞤧𞤣𞤭 𞤋𞤪𞤢𞤲 𞤯𞤭 𞤋𞤧𞤪𞤢𞥄𞤴𞤭𞥅𞤤𞤢 𞤹𞤭𞤪𞥆𞤭𞤼𞤭𞥅 𞤱𞤮𞤲𞤵𞤺𞤮𞤤 𞤧𞤢𞤦𞤵 𞤥𞤵𞤲.
𞤖𞤢𞤲𞤣𞤫⹁ 𞤦𞤵𞤴 𞤫 𞤥𞤫𞤫𞤲 𞤲𞤮 𞤸𞤵𞤼𞤭𞥅 𞤻𞤢𞥄𞤥𞤯𞤭 𞤫 𞤲𞤶𞤢𞤪𞤫 𞤳𞤮 𞤥𞤢𞤱𞤩𞤫 𞤥𞤫𞤲 𞤸𞤵𞥅𞤱𞤼𞤮𞤪𞤢𞤴𞤲𞤮𞥅. 𞤔𞤮𞥅𞤲𞤭⹁ 𞤸𞤫𞥅𞤱𞤵𞤩𞤫 𞤫 𞤥𞤫𞤫𞤲⹁ 𞤳𞤮 𞤻𞤢𞥄𞤥𞤯𞤭 𞤶𞤢𞤲𞤢𞤲𞤭 𞤯𞤭𞤲  𞤩𞤵𞤪𞤢𞤲𞤭 𞤩𞤫. 𞤚𞤫𞤲𞤼𞤭𞤲𞤭𞥅 𞤧𞤮 𞤼𞤢𞤱𞤭𞥅 𞤳𞤮 𞤤𞤫𞤴𞤯𞤫 𞤨𞤮𞤪𞤼𞤮 𞤯𞤭 𞤭𞤱𞤪𞤭⹁ 𞤸𞤢𞤪𞤢 𞤮𞤲𞤼𞤭𞤺𞤭 𞤲𞤮 𞤧𞤭𞤳𞥆𞤭 𞤳𞤮 𞤯𞤵𞤲 𞤱𞤮𞤲𞤭 𞤨𞤭𞤲𞤢𞤤.
𞤒𞤢𞤤𞥆𞤭 𞤮𞤯𞤮𞤲 𞤢𞤲𞤣𞤭 𞤳𞤮 𞤸𞤫𞥅𞤱𞤭 𞤫 𞤻𞤢𞥄𞤥𞤫𞤼𞤫𞥅𞤯𞤭 𞤥𞤫𞤲 𞤯𞤭𞤲⹁ 𞤲𞤮 𞤱𞤮𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤫 𞤢𞤤𞤢𞥄 𞤫 𞤻𞤢𞥄𞤥𞤯𞤭 𞤭𞤱𞤢𞤴𞤯𞤭 𞤯𞤭𞤲 𞤤𞤫𞤴𞤯𞤫 𞤨𞤮𞤪𞤼𞤮؟ 
𞤸𞤫𞥅𞤱𞤭𞥅 𞤫 𞤻𞤢𞥄𞤥𞤯𞤭 𞤥𞤫𞤲 𞤱𞤮𞤲𞤣𞤵𞤯𞤭 𞤫 𞤷𞤫𞤤𞥆𞤢𞤤 𞤫 𞤲𞤢𞤬𞤮𞥅𞤶𞤫 𞤯𞤫 𞤸𞤢𞥄𞤯𞤼𞤭𞤪𞤣𞤫 𞤥𞤵𞥅𞤲 𞤢𞤲𞤣𞤢𞥄𞤳𞤢 𞤼𞤢𞤸𞤮. 𞤖𞤢𞤪𞤢 𞤫𞤯𞤫𞤲 𞤢𞤲𞤣𞤵𞤲𞤮𞥅 𞤲𞤢𞤬𞤮𞥅𞤶𞤫 𞤥𞤵𞤵𞤲⹁ 𞤫𞤲 𞤥𞤫𞥅𞤥𞤢𞤼𞤢𞥄 𞤫𞤲 𞤥𞤫𞥅𞤯𞤢𞤼𞤢𞥄 𞤳𞤮 𞤺𞤮𞥅𞤼𞤯𞤮 𞤺𞤮𞤮 𞤳𞤮𞤲 𞤢𞤷𞥆𞤫𞤲 𞤳𞤮 𞤥𞤫𞤫𞤲 𞤳𞤮𞤲.
𞤘𞤮𞥅𞤼𞤵𞤲 𞤫 𞤯𞤭𞤲 𞤻𞤢𞥄𞤥𞤯𞤭 𞤥𞤢𞥄 𞤲𞤶𞤢𞤪𞤢𞤥𞥆𞤫 𞤳𞤮 𞤱𞤮𞤲𞤣𞤢𞤲𞤭 𞤫𞤲 𞤫 𞤲𞤢𞤬𞤮𞥅𞤪𞤫 𞤩𞤵𞤪𞤭 𞤸𞤢𞤴 𞤳𞤮 𞤭𞤱𞤢𞤼𞤢 𞤳𞤮𞤲 𞤶𞤢𞤲𞤢𞤲𞤭𞤪𞤭⹁ 𞤳𞤮 𞤑𞤀𞤐𞤑𞤀𞤂𞤋𞤄𞤀. 𞤉𞤯𞤫𞤲 𞤤𞤭𞤥𞤼𞤢 𞤤𞤫𞤴 𞤯𞤮𞤮 𞤴𞤮𞤺𞤢 𞤫 𞤲𞤢𞤬𞤮𞥅𞤶𞤫 𞤳𞤢𞥄𞤳𞤭 𞤫 𞤲𞤶𞤢𞤪𞤢𞤲 𞤥𞤢𞤳𞥆𞤢.
𞥑. 𞤑𞤢𞤲𞤳𞤢𞤤𞤭𞤦𞤢  𞤣𞤢𞤲𞤣𞤢𞤴 𞤲𞤫𞤯𞥆𞤮 𞤲𞤢𞤲𞤱𞤲𞤢𞥄𞤪𞤫 𞤤𞤫𞤱𞤻𞤵 𞤢𞤲𞤣𞤭𞤪𞤢𞥄𞤲𞤣𞤫 “𞤶𞤢𞤦𞤫𞥅𞤼𞤭”⹁ 𞤲𞤣𞤫 𞤴𞤮𞤺𞤢𞥄𞤩𞤫 𞤫 𞤥𞤫𞤫𞤲 𞤲𞤮𞤣𞥆𞤭𞤼𞤭𞤪𞤼𞤢 “𞤻𞤢𞤱𞤵 𞤧𞤵𞤳𞥆𞤢𞤪”. 𞤙𞤢𞤱𞤵 𞤤𞤫𞤱𞤻𞤵 𞤲𞤮 𞤦𞤮𞤲𞤢𞤲𞤭 𞤱𞤮𞤲𞤣𞤵𞤯𞤮 𞤫 𞤥𞤵𞤵𞤲 𞤬𞤮𞤼𞤢 𞤧𞤭 𞤲𞤺𞤵 𞤻𞤢𞤱𞤲𞤣𞤢𞥄𞤳𞤢 𞤤𞤢𞤱. 𞤑𞤫𞤲𞤫𞤲⹁ 𞤲𞤺𞤵 𞤶𞤵𞤳𞥆𞤭𞤲𞤢𞤴 𞤲𞤫𞤯𞥆𞤮. 𞤐𞤺𞤵 𞤱𞤮𞤲𞤢 𞤧𞤢𞤦𞤵 𞤼𞤢𞤰𞤮 𞤼𞤫𞤪𞤫 𞤫 𞤳𞤮 𞤲𞤢𞤲𞤣𞤭 𞤫 𞤯𞤵𞤥.
𞥒. 𞤑𞤢𞤲𞤳𞤢𞤤𞤭𞤦𞤢 𞤲𞤮 𞤻𞤢𞤱𞤲𞤣𞤢 𞤴𞤮𞥅𞤪𞤵 𞤪𞤫𞥅𞤣𞤵. 𞤑𞤢𞤤𞤢 𞤱𞤮𞤲𞤣𞤵𞤯𞤮 𞤫 𞤴𞤮𞥅𞤪𞤵 𞤪𞤫𞥅𞤣𞤵 𞤲𞤮 𞤢𞤲𞤣𞤭⹁ 𞤯𞤵𞤲 𞤲𞤮 𞤱𞤮𞤲𞤣𞤭 𞤫 𞤥𞤵𞥅𞤧𞤫𞥅𞤲𞤣𞤭 𞤬𞤢𞤲𞤼𞤵𞤲’𞤣𞤭. 𞤐𞤣𞤫 𞤼𞤢𞤱𞤲𞤮𞥅⹁ 𞤴𞤮𞤺𞤢 𞤫 𞤳𞤮 𞤻𞤢𞥄𞤥𞤢𞥄 𞤳𞤮𞤲 𞤦𞤫𞥅 𞤴𞤢𞤤𞤼𞤢⹁ 𞤧𞤭 𞤯𞤵𞤥 𞤲𞤮𞤲 𞤱𞤢𞤯𞤢𞥄𞤤𞤭⹁ 𞤲𞤮 𞤼𞤢𞤥𞤨𞤭𞤲𞤢 𞤮𞤲𞤼𞤭𞤺𞤭. 𞤒𞤢𞤪𞤵𞤺𞤮𞤤 𞤳𞤢𞤲𞤳𞤢𞤤𞤭𞤦𞤢 𞤲𞤮 𞤸𞤮𞤴𞤲𞤢 𞤪𞤫𞥅𞤣𞤵.
𞥓. 𞤑𞤢𞤲𞤳𞤢𞤤𞤭𞤦𞤢 𞤲𞤮 𞤱𞤢𞤤𞥆𞤢 𞤳𞤢𞤣𞤭 𞤱𞤮𞤲𞤣𞤵𞤯𞤮 𞤫 𞤢𞤲𞤺𞤢𞤤 𞤯𞤢𞥄𞤲𞤢𞤺𞤮𞤤 𞤲𞤮 𞤮 𞤸𞤫𞤩𞤼𞤭𞤪𞤢 𞤯𞤮𞤴𞤲𞤺𞤮𞤤 𞤥𞤢𞤳𞥆𞤮.
𞥔. 𞤒𞤢𞤪𞤵𞤺𞤮𞤤 𞤳𞤢𞤲𞤳𞤢𞤤𞤭𞤦𞤢 𞤲𞤮 𞤱𞤮𞤲𞤣𞤢𞤲𞤭 𞤫 𞤸𞤫𞤴𞤪𞤫 𞤲𞤣𞤫𞤲 𞤲𞤢𞤬𞤮𞥅𞤪𞤫 𞤥𞤢𞤱𞤲𞤣𞤫. 𞤖𞤫𞤴𞤪𞤫 𞤲𞤮 𞤼𞤢𞤱𞤢𞥄 𞤫 𞤼𞤫𞤪𞤯𞤫 𞤩𞤵𞤪𞤯𞤫 𞤸𞤭𞤼𞥆𞤵𞤣𞤫 𞤯𞤫𞤲 𞤫 𞤲𞤣𞤫𞤪 𞤩𞤢𞤤𞤲𞤣𞤵 𞤲𞤫𞤯𞥆𞤢𞤲𞤳𞤫. 𞤍𞤵𞥅𞤯𞤵𞤩𞤫 𞤫 𞤥𞤫𞤫𞤲 𞤲𞤢𞤱𞤲𞤢𞤴 𞤥𞤢𞥄 𞤥𞤢𞥄𞤴𞤢 𞤧𞤢𞤦𞤵 𞤻𞤢𞤦𞥆𞤵𞥅𞤤𞤭 𞤲𞤢𞤲𞤺𞤢𞤴𞤯𞤭 𞤸𞤫𞤴𞤪𞤫 𞤲𞤣𞤫𞤲⹁ 𞤸𞤢𞤪𞤢 𞤮𞤲𞤼𞤭𞤺𞤭 𞤸𞤢𞤴 𞤢𞤲𞤣𞤢𞥄𞤤𞤭.  𞤚𞤭𞥅𞤲𞤣𞤢𞤺𞤮𞤤 𞤫 𞤴𞤢𞤪𞤵𞤺𞤮𞤤 𞤳𞤢𞤲𞤳𞤢𞤤𞤭𞤦𞤢 𞤲𞤮 𞤩𞤫𞤴𞤣𞤢𞤲𞤢 𞤖𞤫𞤴𞤪𞤫 𞤲𞤣𞤫𞤲 𞤷𞤫𞤤𞥆𞤢𞤤⹁ 𞤣𞤢𞤯𞤭𞤲𞤢 𞤲𞤣𞤫 𞤳𞤢𞤣𞤭 𞤻𞤢𞤱𞤵𞤺𞤮𞤤.
𞤃𞤮𞤲𞤮 𞤴𞤭𞤯𞤭 𞤲𞤮𞤲 𞤸𞤫𞤩𞤵𞤺𞤮𞤤 𞤲𞤢𞤬𞤮𞥅𞤪𞤫  𞤴𞤢𞤪𞤵𞤺𞤮𞤤 𞤳𞤢𞤲𞤳𞤢𞤤𞤭𞤦𞤢⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤱𞤢𞤪𞤦𞤵 𞤸𞤢𞥄𞤳𞤮 𞤳𞤮𞤲 𞤸𞤢𞤲 𞤬𞤫𞤰𞥆𞤭𞤼𞤢. 𞤑𞤮 𞤴𞤮 𞤬𞤢𞤼𞤭𞤲 𞤼𞤵𞤲 𞤧𞤫𞥅𞤯𞤢. 𞤅𞤭 𞤬𞤢𞤼𞤭𞥅⹁ 𞤳𞤮 𞤴𞤮 𞤮𞤲𞤼𞤭𞤺𞤭 𞤴𞤢𞤪𞤵 𞤸𞤢𞤪𞤢 𞤤𞤫𞤱𞤻𞤭𞤲𞤭𞤪𞤢𞥄𞤤𞤭 𞤧𞤵𞤳𞥆𞤢𞤪. 𞤅𞤮 𞤼𞤢𞤱𞤭𞥅 𞤳𞤮 𞤦𞤫𞥅 𞤮𞤲𞤼𞤭𞤺𞤭 𞤤𞤫𞤱𞤻𞤭𞤲𞤢⹁ 𞤳𞤮 𞤴𞤮 𞤮 𞤱𞤢𞤯𞤵 𞤲𞤶𞤵𞥅𞤪𞤭. 𞤖𞤢𞥄𞤥𞤵𞤺𞤮𞤤 𞤸𞤫𞤲 𞤳𞤢𞤣𞤭 𞤳𞤢𞤷𞥆𞤵 𞤴𞤢𞤪𞤭𞤣𞤢 𞤫 𞤥𞤵𞤵𞤲 𞤲𞤮 𞤥𞤮𞤰𞥆𞤭 𞤬𞤮𞤼𞤢. 
𞤑𞤵𞤯𞤮𞤤 𞤃𞤮𞥅𞤣𞤭 𞤂𞤢𞤥𞤢𞤪𞤢𞥄𞤲𞤢 𞥋𞤐𞤣𞤵𞤨𞥆𞤵𞤼𞤫𞥋 𞤔𞤢𞤤𞥆𞤮
𞤄𞤵𞤪𞤬𞤵𞥅𞤼𞤵⹁ 𞤘𞤢𞤥𞤦𞤭𞤴𞤢
𞤑𞤮 𞤸𞤢𞤲𞤳𞤭 𞤫 𞤀𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥒𞥙 𞤃𞤮𞤪𞤧𞤮⹁ 𞤸𞤢𞤶𞥆𞤵 𞤲𞤺𞤵𞤲 𞤬𞤵𞤯𞥆𞤭 𞤼𞤮 𞤧𞤢𞤸𞤪𞤫 𞤃𞤢𞤳𞥆𞤢.
𞤖𞤢𞤶𞥆𞤵 𞤳𞤮 𞤺𞤮𞥅𞤼𞤢𞤤 𞤫 𞤼𞤵𞤺𞤢𞥄𞤤𞤫 𞤋𞤧𞤤𞤢𞥄𞤥𞤵 𞤯𞤫𞤲 𞤶𞤮𞤱𞤭. 𞤔𞤵𞥅𞤤𞤯𞤮 𞤳𞤢𞤤𞤢⹁ 𞤲𞤮 𞤱𞤢𞤯𞥆𞤭𞤲𞤢𞥄 𞤴𞤢𞤸𞤵𞤺𞤮𞤤 𞤶𞤵𞥅𞤪𞤮𞥅 𞤧𞤵𞥅𞤣𞤵 𞤑𞤢𞥄𞤦𞤢 𞤲𞤣𞤵𞤲 𞤧𞤮 𞤼𞤢𞤱𞤭𞥅 𞤮𞤥𞤮 𞤥𞤢𞤪𞤭 𞤲𞤦𞤢𞤱𞤳𞤭 𞤥𞤵𞤲. 𞤍𞤫𞤴𞤢 𞤼𞤵𞤺𞤢𞥄𞤤𞤫 𞤲𞤢𞤴𞤭 𞤳𞤮:
𞤑𞤮 𞤸𞤢𞤶𞥆𞤵 𞤲𞤺𞤵𞤲 𞤱𞤮𞤲𞤭 𞤼𞤵𞤺𞤢𞤤𞤢𞤤 𞤶𞤮𞤱𞤢𞤩𞤢𞤤 𞤲𞤺𞤢𞤤. 𞤑𞤮𞤲𞤮 𞤲𞤺𞤵𞥅 𞤸𞤢𞤶𞥆𞤵 𞤯𞤮𞥅 𞤸𞤭𞤳𞥆𞤢⹁ 𞤲𞤮 𞤧𞤫𞥅𞤪𞤼𞤭 𞤬𞤮𞤼𞤢 𞤫 𞤳𞤮 𞤱𞤮𞥅𞤱𞤭 𞤳𞤮𞤲.
𞤑𞤮 𞤱𞤮𞥅𞤱𞤭⹁ 𞤩𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤯𞤭𞤯𞤮 𞤫 𞤬𞤫𞤷𞥆𞤫𞤪𞤫 (𞤥𞤭𞤤𞤭𞤴𞤮𞤲𞤶𞤭 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫) 𞤭𞤱𞤪𞤵𞤩𞤫 𞤷𞤮𞤩𞥆𞤭 𞤯𞤭𞤲 𞤬𞤮𞤨 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭 𞤬𞤮𞤼𞥆𞤢𞤴𞤲𞤮 𞤃𞤢𞤳𞥆𞤢 𞤲𞤺𞤢𞤥 𞤻𞤭𞥅𞤩𞤲𞤵𞤺𞤮𞤤 𞤲𞤺𞤢𞤤 𞤼𞤵𞤺𞤢𞤤𞤢𞤤 𞤧𞤢𞤳𞥆𞤭𞤼𞤮𞤪𞤢𞤤 𞤋𞤧𞤤𞤢𞥄𞤥𞤵.
𞤑𞤮𞤲𞤮 𞤸𞤭𞤳𞥆𞤢 𞤯𞤮𞥅⹁ 𞤳𞤮 𞤴𞤭𞤥𞤩𞤫 𞤵𞤶𞤵𞤲𞤫𞥅𞤪𞤫 (𞤱𞤵𞤤𞤵𞥅𞤪𞤫) 𞤱𞤮𞥅𞤼𞤫𞤪𞤫 𞤼𞤢𞤲 𞤲𞤫𞤱𞤲𞤢𞤲𞤢𞤲𞤮𞥅 𞤼𞤢𞤱𞤫𞤺𞤮𞤤 𞤫 𞤸𞤢𞤶𞥆𞤵 𞤲𞤺𞤵𞤲. 𞤑𞤮𞤲𞤮 𞤸𞤫𞤧𞤤𞤮𞥅𞤩𞤫 (𞤸𞤵𞤥𞤨𞤭𞤼𞤮𞥅𞤩𞤫) 𞤩𞤫𞤲 𞤧𞤫𞥅𞤣𞤭𞤼𞤭𞤳𞤫 𞤱𞤮𞤲𞤣𞤫𞤥𞤢 𞤩𞤫 𞤴𞤭𞤭𞥅 𞤳𞤮 𞤩𞤢𞤣𞤭𞥅 𞤵𞤶𞤵𞤲𞤫 (𞤺𞤵𞤤𞤵𞥅𞤶𞤫) 𞤧𞤢𞤨𞥆𞤮 𞤸𞤢𞤶𞥆𞤮𞥅𞤩𞤫. 𞤇𞤫𞥅 𞤬𞤮𞤨 𞤳𞤢𞤣𞤭 𞤳𞤮 𞤧𞤵𞤩𞤢𞥄𞤩𞤫 𞤸𞤢𞤳𞥆𞤵𞤲𞥋𞤣𞤫 𞤴𞤭𞤥𞤩𞤫 𞤱𞤮𞤲𞥆𞤮𞥅𞤩𞤫 𞤫 𞤲𞤣𞤫𞤪 𞤤𞤫𞤧𞤣𞤭 𞤅𞤢𞤵𞤣𞤭𞥅 𞤲𞤣𞤭𞤲 𞤢𞤣𞤮 𞤸𞤢𞤶𞥆𞤵 𞤲𞤺𞤵𞤲 𞤸𞤫𞤱𞤼𞤵𞤣𞤫. 𞤇𞤢𞥄𞤱𞤮 𞤩𞤫 𞤧𞤵𞤩𞤫𞥅𞤣𞤫⹁ 𞤩𞤢𞤤𞥆𞤭 𞤥𞤢𞤩𞥆𞤫 𞤱𞤭𞤯𞤼𞤢𞤲𞤮 𞤲𞤺𞤢𞤥 𞤼𞤢𞤦𞤭𞤲𞤼𞤭𞤲𞤺𞤮𞤤 𞤩𞤫 𞤱𞤮𞤲𞤣𞤢𞥄 𞤫 𞤻𞤢𞤱𞤵 𞤑𞤮𞤾𞤭𞤣-𞥑𞥙. 𞤇𞤢𞥄𞤱𞤮 𞤯𞤵𞤥⹁ 𞤩𞤫 𞤬𞤮𞤨 𞤩𞤫 𞤵𞤬𞤭𞤲𞤢𞥄 𞤦𞤢𞥄𞤤𞤯𞤫 𞤯𞤵𞥅𞤯𞤵𞤯𞤫.
𞤀𞤣𞤮 𞤩𞤫 𞤬𞤵𞤯𞥆𞤢𞥄𞤣𞤫 𞤸𞤢𞤶𞥆𞤵 𞤲𞤺𞤵𞤲 𞤸𞤢𞤲𞤳𞤭⹁ 𞤲𞤺𞤵𞤤𞤫𞥅𞤳𞤭 𞤩𞤢𞤤𞥆𞤭 𞤥𞤢𞤩𞥆𞤫 𞤯𞤭𞤲 𞤰𞤫𞤼𞥆𞤢𞤲𞤮. 𞤇𞤫 𞤬𞤮𞤨 𞤳𞤢𞤣𞤭⹁ 𞤩𞤫 𞤴𞤢𞤥𞤭𞤪𞤢𞥄 𞤩𞤮𞤪𞤲𞤢𞤺𞤮𞤤 𞤧𞤵𞥅𞤥𞤭𞤪𞤯𞤵𞤲 𞤸𞤵𞤲𞤣𞤵𞤳𞤮 𞤫 𞤳𞤭𞤲𞤢𞤤⹁ 𞤫 𞤱𞤮𞤯𞥆𞤮𞤲𞥋𞤣𞤭𞤪𞤺𞤮𞤤. 𞤇𞤫 𞤩𞤮𞤪𞤲𞤢𞥄 𞤳𞤢𞤣𞤭 𞤥𞤵𞤤𞥆𞤫 𞤥𞤢𞤤𞥆𞤢 𞤶𞤢𞤱𞤫 𞤤𞤫𞤳𞤼𞤮𞤪𞤮𞤲𞤭𞤳𞥆𞤭 𞤢𞤲𞤣𞤭𞤲𞤢𞤴𞤯𞤫 𞤤𞤢𞥄𞤥𞤵 𞤲𞤺𞤵𞤲 𞤲𞤮𞤳𞥆𞤵 𞤳𞤢𞤤𞤢 𞤳𞤢 𞤩𞤫 𞤴𞤢𞤸𞤪𞤭.
𞤅𞤮 𞤶𞤵𞥅𞤤𞤵𞤺𞤮𞤤 𞤸𞤫𞤱𞤼𞤭𞥅⹁ 𞤫𞤩𞤫 𞤴𞤢𞤥𞤭𞤪𞤢𞥄 𞤱𞤢𞤯𞤵𞤺𞤮𞤤 𞤫𞤥𞤦𞤫𞤪𞤫 𞤼𞤫𞤨𞥆𞤫 𞤶𞤮𞤱𞤭 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫. 𞤖𞤭𞤳𞥆𞤢 𞤯𞤮𞥅⹁ 𞤸𞤢𞤴 𞤺𞤮𞥅𞤼𞤮 𞤫 𞤸𞤢𞤶𞥆𞤮𞥅𞤩𞤫 𞤩𞤫𞤲 𞤲𞤫𞤱𞤲𞤢𞤲𞤢𞥄𞤳𞤢 𞤥𞤫𞥅𞤥𞤵𞤺𞤵𞤤 𞤥𞤢𞥄 𞤩𞤵𞥅𞤷𞤢𞤺𞤮𞤤 𞤸𞤢𞤴𞤪𞤫 𞤩𞤢𞤤𞤫𞥅𞤪𞤫 𞤲𞤣𞤫𞤲.
𞤅𞤮 𞤸𞤢𞤶𞥆𞤵 𞤲𞤺𞤵𞤲 𞤼𞤭𞤥𞥆𞤭𞥅⹁ 𞤩𞤫 𞤬𞤮𞤨 𞤩𞤫 𞤵𞤬𞤭𞤲𞤮𞤼𞤮 𞤦𞤢𞤤𞤯𞤫 𞤧𞤮 𞤩𞤫 𞤲𞤫𞤱𞤲𞤢𞤲𞤫𞥅 𞤪𞤵𞤼𞥆𞤢𞤺𞤮𞤤 𞤫 𞤺𞤵𞤪𞤫 𞤥𞤢𞤩𞥆𞤫.
𞤅𞤢𞤵𞤣𞤭𞥅 𞤲𞤮 𞤼𞤢𞤱𞤢𞥄 𞤫 𞤤𞤫𞤧𞤯𞤫 𞤳𞤢 𞤑𞤮𞤾𞤭𞤣-𞥑𞥙 𞤩𞤵𞤪𞤭 𞤫 𞤶𞤢𞥄𞤤𞤢𞥄𞤣𞤫 𞤯𞤮𞤲 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭 𞤸𞤢𞤲𞤣𞤫. 𞤐𞤺𞤵𞥅 𞤻𞤢𞤱𞤵 𞤪𞤢𞥄𞤩𞤭𞥅 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤮 (𞥒𞥗𞥐 𞥐𞥐𞥐). 𞤐𞤺𞤵 𞤱𞤢𞤪𞤭𞥅 𞤳𞤮 𞤩𞤵𞤪𞤭 𞤵𞤶𞤵𞤲𞤫 𞤯𞤭𞤯𞤭 𞤫 𞤼𞤫𞥅𞤥𞤫𞤯𞥆𞤫 𞤶𞤫𞥅𞤼𞤢𞤼𞤮 (𞥒𞥘𞥐𞥐).
𞤐𞤺𞤵 𞤢𞤤𞤢𞥄 𞤤𞤫𞤳𞥆𞤭 𞤻𞤢𞤱𞤲𞤣𞤭𞤪𞤲𞤺𞤵 𞤼𞤢𞤸𞤮. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤑𞤌𞤚𞤁𞤋𞤜𞤀𞥄𞤈: 𞤸𞤢𞤲𞤣𞤫 𞤫 𞤐𞤶𞤫𞤧𞤤𞤢𞥄𞤪𞤫⹁ 𞥒𞥙 𞤃𞤮𞤪𞤧𞤮⹁ 𞤬𞤫𞤣𞥆𞤫 𞤀𞤤𞤸𞤢𞤧𞤢𞤲 𞤏𞤢𞤼𞤢𞤪𞤢 𞤢𞤲𞤣𞤭𞤪𞤢𞥄𞤲𞤣𞤫 RHDP 𞤥𞤮𞥅𞤩𞤭𞤲𞤮⹁ 𞤲𞤺𞤢𞤥 𞤧𞤵𞤩𞤢𞤺𞤮𞤤 𞤣𞤢𞤪𞤮𞤼𞤮𞥅𞤯𞤮 𞤫 𞤭𞤲𞤣𞤫 𞤥𞤢𞤩𞥆𞤫 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤒𞤢𞤪𞤳𞤮 𞥒𞥐𞥒𞥐.  𞤖𞤢𞤪𞤭 𞤩𞤫 𞤧𞤵𞤩𞤭𞤲𞤮𞤳𞤫 𞤀𞤸𞤥𞤢𞤣𞤵 𞤺𞤮𞤲 𞤑𞤵𞤤𞤵𞤦𞤢𞤤𞤭⹁ 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤥𞤢𞤩𞥆𞤫. 𞤑𞤮𞤲𞤮 𞤻𞤢𞤤𞤲𞤣𞤫 𞥘 𞤃𞤮𞤪𞤧𞤮 𞤮𞤲 𞤯𞤮𞤲 𞤧𞤢𞤲𞤳𞤭𞥅.
𞤘𞤭𞤤𞤢 𞤲𞤮𞤲 𞤮 𞤬𞤫𞤰𞥆𞤭𞤲𞤭⹁ 𞤱𞤫𞤲𞤶𞤮𞤲𞥋𞤣𞤭𞤪𞤮 𞤸𞤮𞥅𞤪𞤫 𞤳𞤮 𞤤𞤮𞤲𞤼𞤮𞥅 𞤥𞤮 𞤯𞤵𞥅𞤯𞤭𞥅 𞤑𞤮𞤼𞤣𞤭𞤾𞤢𞥄𞤪 𞤫 𞤲𞤣𞤫𞤪 𞤬𞤫𞤣𞥆𞤫 𞤏𞤢𞤼𞤢𞤪𞤢 𞤲𞤣𞤫𞤲. 𞤅𞤢𞤺𞤮 𞤯𞤵𞥅𞤯𞤵𞤩𞤫 𞤫 𞤥𞤢𞤩𞥆𞤫⹁ 𞤳𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲⹁ 𞤀𞤤𞤸𞤢𞤧𞤢𞤲 𞤏𞤢𞤼𞤢𞤪𞤢 𞤣𞤢𞤪𞤮𞤼𞤮𞥅 𞤳𞤢𞤣𞤭 𞤬𞤭𞥅 𞤳𞤢𞤤𞤢 𞤯𞤵𞤥 𞤲𞤮 𞤱𞤢𞥄𞤱𞤭 𞤢𞤣𞥆𞤵𞤣𞤫 𞤶𞤭𞥅𞤩𞤮𞤤𞤣𞤵 𞤫 𞤲𞤣𞤫𞤪 𞤑𞤮𞤼𞤣𞤭𞤾𞤢𞥄𞤪. 𞤉 𞤸𞤭𞤲𞤤𞤫 𞤲𞤫𞥅𞤩𞤢𞥄𞤤𞤭 𞤬𞤮𞤼𞤢 𞤺𞤭𞤤𞤢 𞤩𞤵𞤩𞤼𞤵 𞤢𞤪𞤼𞤭 𞤫 𞤤𞤫𞤴𞤣𞤭 𞤲𞤣𞤭𞤲.
𞤄𞤢𞤯𞤼𞤢𞤲𞤫 𞤼𞤵𞤥𞤦𞤮𞤲𞤣𞤭𞤪𞤢𞤤 𞤲𞤺𞤢𞤤⹁ 𞤸𞤮𞥅𞤪𞤫𞥅𞤩𞤫 𞤫 𞤴𞤢𞥄𞤳𞤮𞤪𞤢𞥄𞤩𞤫 𞤩𞤫𞤲 𞤬𞤮𞤬 𞤳𞤢 𞤬𞤫𞤣𞥆𞤫 RHDP 𞤼𞤮𞤪𞤭𞥅 𞤏𞤢𞤼𞤢𞤪𞤢 𞤴𞤮 𞤣𞤢𞤪𞤮 𞤳𞤢𞤣𞤭. 𞤐𞤣𞤫𞤲⹁ 𞤀𞤤𞤸𞤢𞤧𞤢𞤲 𞤏𞤢𞤼𞤢𞤪𞤢 𞤰𞤫𞤼𞥆𞤭 𞤸𞤢𞥄𞤤𞤢⹁ 𞤮 𞤶𞤢𞥄𞤪𞤲𞤭 𞤢𞤪𞤣𞤭𞥅𞤩𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲. 𞤌 𞤼𞤮𞤪𞤭𞥅𞤩𞤫⹁ 𞤱𞤮𞤼𞤢 𞤩𞤫 𞤴𞤫𞤶𞥆𞤵𞤼𞤵 𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤵𞤦𞤢𞤤𞤭 𞤫 𞤼𞤮𞤪𞤢𞥄𞤶𞤫 𞤥𞤢𞤩𞥆𞤫. 𞤌 𞤼𞤮𞤪𞤭𞥅𞤩𞤫 𞤳𞤢𞤣𞤭 𞤲𞤫𞤱𞤲𞤢𞤲𞤺𞤮𞤤 𞤥𞤮𞤲 𞤥𞤭𞥅𞤶𞤭𞤼𞤢𞤺𞤮𞤤 𞤬𞤭𞥅 𞤳𞤮 𞤴𞤮𞤱𞤭𞤼𞤭𞥅 𞤫 𞤣𞤢𞤪𞤢𞤺𞤮𞤤 𞤲𞤺𞤮𞤤.
𞤖𞤫𞥅𞤱𞤵𞤩𞤫 𞤫 𞤼𞤢𞤱𞤢𞤲𞤮𞥅𞤩𞤫 𞤩𞤫𞤲 𞤳𞤢 𞤼𞤵𞤥𞤦𞤮𞤲𞥋𞤣𞤭𞤪𞤢𞤤⹁ 𞤩𞤢𞤴𞤼𞤭 𞤩𞤫 𞤲𞤢𞤲𞤭𞥅 𞤯𞤵𞤲⹁ 𞤩𞤫 𞤬𞤵𞤯𞥆𞤭 𞤵𞤲𞤧𞤢𞥄𞤣𞤫. 𞤑𞤮𞤲𞤮 𞤀𞤤𞤢𞤧𞤢𞤲 𞤏𞤢𞤼𞤢𞤪𞤢 𞤬𞤮𞤣𞤭𞤩𞤫 𞤱𞤮𞤲𞤣𞤫 𞤮 𞤸𞤫𞤪𞤧𞤭𞤲𞤼𞤢𞥄𞤩𞤫. 𞤔𞤮𞥅𞤲𞤭 𞤳𞤮 𞤳𞤢𞤲𞤳𞤮 𞤸𞤫𞤯𞤢𞥄. 𞤒𞤮𞤲𞤼𞤭𞤫𞤪𞤫 𞤸𞤢𞤲𞤣𞤫 𞤮 𞤢𞤲𞤣𞤭𞤲𞤢𞤴 𞤴𞤭𞤥𞤩𞤫 𞤩𞤫𞤲 𞤥𞤭𞥅𞤶𞤮 𞤥𞤢𞤳𞥆𞤮 𞤲𞤺𞤮𞤲. 𞤑𞤮 𞤫 𞤀𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥓𞥑 𞤤𞤫𞤱𞤪𞤵 𞤔𞤵𞤳𞤮 𞤱𞤮𞤲𞤭 𞤳𞤮 𞤸𞤢𞤨𞥆𞤢𞥄 𞤬𞤭𞥅 𞤲𞤢𞥄𞤣𞤵𞤺𞤮𞤤 𞤭𞤲𞤯𞤫 𞤣𞤢𞤪𞤮𞤼𞤮𞥅𞤩𞤫 𞤩𞤫𞤲 𞤳𞤢 𞤘𞤮𞥅𞤥𞤵 𞤅𞤵𞤩𞤮.
𞤄𞤵𞥅𞤦𞤵 𞤅𞤭𞥅𞤧𞤫⹁ 𞤢𞤪𞤣𞤮 𞤶𞤢𞥄𞤺𞤮𞤪𞤢𞤤 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲 𞤴𞤢𞤸𞤵𞤲𞤮 𞤸𞤢𞤲𞤣𞤫 𞤳𞤢 𞤀𞤤𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞥆𞤮 𞤼𞤭𞤲𞤼𞤵𞤣𞤵𞤺𞤮𞤤 𞤫 𞤥𞤢𞤳𞥆𞤮.
𞤊𞤢𞥄𞤲𞤣𞤢𞥄𞤪𞤫 𞤥𞤢𞤳𞥆𞤮 𞤳𞤮 𞤼𞤮𞤪𞤢𞤺𞤮𞤤 𞤀𞤤𞤥𞤢𞥄𞤥𞤭 𞤁𞤭𞤳𞥆𞤮 𞤫 𞤁𞤭𞤤𞥆𞤢𞤲𞤣𞤫 𞤥𞤢𞤳𞥆𞤮 𞤲𞤣𞤫𞤲⹁ 𞤼𞤢𞤱𞤼𞤵𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤.
𞤔𞤮𞥅𞤯𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤮 𞤼𞤢𞤱𞤢𞥄 𞤫 𞤫𞤩𞥆𞤮𞥅𞤶𞤫 𞤁𞤫𞤐𞤘𞤖𞤀 (ECOWAS – CEDEAO) 𞤯𞤫𞤲. 𞤑𞤮𞤲𞤮 𞤁𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤦𞤵𞤺𞤭𞤼𞤭𞤲𞤮 𞤫𞤩𞥆𞤮𞥅𞤶𞤫⹁ 𞤯𞤫 𞤣𞤫𞤲𞤼𞤢𞤤 𞤤𞤫𞤧𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤴𞤢𞤥𞤭𞤪𞤭 𞤸𞤵𞥅𞤩𞤲𞤵𞤺𞤮𞤤. 𞤑𞤢𞤥𞤩𞤫 𞤳𞤮 𞤩𞤫 𞤤𞤢𞤲𞤣𞤭𞥅⹁ 𞤳𞤮 𞤴𞤮 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤭𞤱𞤵 𞤸𞤮𞥅𞤪𞤫 𞤃𞤢𞤤𞤭.
𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤲𞤺𞤢𞤥 𞤸𞤵𞥅𞤩𞤲𞤵𞤺𞤮𞤤 𞤨𞤫𞤸𞤫 𞤁𞤫𞤐𞤘𞤖𞤀 𞤯𞤫𞤲⹁ 𞤼𞤮𞤯𞥆𞤭𞤳𞤫 𞤶𞤢𞥄𞤺𞤮𞤪𞤢𞥄𞤩𞤫 𞤲𞤶𞤮𞤱𞤮 𞤼𞤢𞤸𞤮 𞤳𞤮 𞤼𞤭𞤲𞤼𞤭𞤣𞤢 𞤫 𞤴𞤭𞤥𞤩𞤫 𞤁𞤭𞤤𞥆𞤢𞤲𞤣 M5 𞤲𞤺𞤢𞤥 𞤶𞤮𞤯𞥆𞤭𞤲𞤺𞤮𞤤 𞤺𞤮𞤥𞤲𞤢𞥄𞤳𞤵 𞤨𞤮𞤼𞥆𞤢𞤤.
𞤐𞤮 𞤼𞤢𞤱𞤢𞤲𞤮𞥅 𞤳𞤢𞤣𞤭 𞤫 𞤫𞤩𞥆𞤮𞥅𞤶𞤫 𞤁𞤫𞤲𞤼𞤢𞤤 𞤤𞤫𞤧𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲⹁ 𞤸𞤫𞥅𞤯𞤭𞤼𞤭𞤲𞤺𞤮𞤤 𞤴𞤮𞤺𞤢 𞤫 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲 (𞤣𞤫𞤨𞤭𞤼𞤫𞥅𞤩𞤫 𞤩𞤫𞤲). 𞤑𞤮𞤲𞤮⹁ 𞤩𞤫𞥅 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮 𞤫 𞤺𞤮𞤮 𞤼𞤮𞤯𞥆𞤢𞥄𞤩𞤫⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤩𞤫 𞤭𞤱𞤢𞤼𞤢𞥄 𞤳𞤢 𞤶𞤵𞤤𞥆𞤫 𞤥𞤢𞤩𞥆𞤫.
𞤁𞤭𞤤𞥆𞤢𞤲𞤣𞤫 M5 𞤸𞤮𞤤𞥆𞤵𞤲𞤮 𞤳𞤮 𞤩𞤫 𞤣𞤢𞤪𞤼𞤭𞤲𞤭𞤪𞤢𞤲𞤭 𞤧𞤫𞤨𞥆𞤮 𞤲𞤺𞤮𞤲 𞤳𞤮 𞤸𞤢𞤲 𞤶𞤵𞥅𞤤𞤣𞤫 𞤣𞤮𞤲𞤳𞤭 𞤬𞤫𞤰𞥆𞤢. 𞤔𞤵𞥅𞤤𞤣𞤫𞥅𞤪𞤫 𞤲𞤣𞤫𞤲 𞤳𞤮 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥓𞥑 𞤃𞤮𞤪𞤧𞤮. 𞤅𞤮 𞤩𞤫 𞤸𞤢𞤱𞤪𞤢𞥄𞤤𞤭 𞤯𞤮𞥅 𞤫 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤸𞤢𞤴 𞤺𞤮𞥅𞤼𞤮 𞤢𞤲𞤣𞤢𞥄 𞤳𞤮 𞤱𞤢𞤯𞤮𞤴𞤼𞤢 𞤫 𞤻𞤢𞤤𞤢𞥄𞤯𞤫 𞤢𞤪𞤮𞥅𞤶𞤫 𞤯𞤫𞤲.
𞤑𞤮𞤾𞤭𞤣-𞥑𞥙 𞤲𞤮 𞤪𞤢𞥄𞤩𞤭 𞤅𞤮𞤲𞥆𞤢 𞤀𞤴𞤧𞤢𞤼𞤵 𞤚𞤵𞥅𞤪𞤫⹁ 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤘𞤢𞤥𞤦𞤭𞤴𞤢 𞤲𞤣𞤭𞤲. 𞤅𞤢𞤦𞤵 𞤯𞤵𞤥⹁ 𞤀𞥄𞤣𞤢𞤥𞤢 𞤄𞤢𞥄𞤪𞤮 𞤱𞤭𞤭𞥅 𞤱𞤮𞤲𞤣𞤫  𞤮 𞤵𞤬𞤭𞤲𞤮𞤼𞤮 𞤫 𞤲𞤣𞤫𞤪 𞤯𞤫𞥅  𞤶𞤮𞤲𞤼𞤫 𞤯𞤭𞤯𞤭 𞤢𞤪𞤮𞥅𞤶𞤫 𞤯𞤮𞥅. 𞤑𞤮 𞤯𞤵𞤥 𞤴𞤭𞥅𞤤𞤭𞤪𞤣𞤫 𞤥𞤢𞤳𞥆𞤮 𞤲𞤣𞤫𞤲 𞤸𞤮𞤤𞥆𞤭𞤼𞤭 𞤸𞤢𞤲𞤣𞤫 𞤫 𞤐𞤔𞤫𞤧𞤤𞤢𞥄𞤪𞤫⹁ 𞥒𞥙 𞤃𞤮𞤪𞤧𞤮 𞥒𞥐𞥒𞥐.
𞤅𞤮𞤲𞥆𞤢 𞤀𞤴𞤧𞤢𞤼𞤵 𞤚𞤵𞥅𞤪𞤫 𞤸𞤫𞤩𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤶𞤮𞤱𞤭 (𞥖𞥕). 𞤑𞤮 𞤻𞤢𞤤𞤲𞤣𞤫 𞥑𞥕 𞤐𞤦𞤮𞥅𞤴𞤮 𞥒𞥐𞥑𞥙 𞤸𞤮 𞤤𞤮𞤲𞤼𞤭𞥅 𞤖𞤵𞤧𞤫𞤴𞤲𞤵 𞤁𞤢𞥄𞤦𞤮 𞤫 𞤤𞤢𞥄𞤼𞤢𞤺𞤮𞤤 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤘𞤢𞤥𞤦𞤭𞤴𞤢 𞤲𞤣𞤭𞤲.
𞤘𞤢𞤥𞤦𞤭𞤴𞤢 𞤳𞤮 𞤤𞤫𞤧𞤣𞤭 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤨𞤢𞤥𞤢𞤪𞤭 𞤩𞤭𞤧𞤭𞥅𞤲𞥋𞤣𞤭 𞤫 𞤲𞤣𞤫𞤪 𞤅𞤫𞤲𞤫𞤺𞤢𞤤. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤯𞤭𞤯𞤭 𞤲𞤮 𞤸𞤮𞤯𞤭 𞤫 𞤥𞤢𞤴𞤪𞤭. 
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤬𞤫𞥅𞤻𞤭 𞤫 𞤲𞤣𞤫𞤪 𞤘𞤢𞤥𞤦𞤭𞤴𞤢⹁ 𞤲𞤺𞤵 𞤪𞤢𞥄𞤩𞤭𞥅 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤮. 𞤉 𞤲𞤣𞤫𞤪 𞤩𞤫𞤲 𞤳𞤢𞤣𞤭⹁ 𞤲𞤶𞤫𞥅𞤲𞤢𞤴𞤮 𞤥𞤢𞥄𞤴𞤭 𞤼𞤢𞤸𞤮.
𞤐𞤺𞤵𞥅 𞤻𞤢𞤱𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤢𞤷𞥆𞤭𞤪𞤼𞤢𞥄 𞤺𞤮𞥅𞤼𞤮 𞤧𞤢𞤦𞤵 𞤣𞤢𞤪𞤲𞤣𞤫⹁ 𞤥𞤢𞥄 𞤶𞤢𞤱𞤣𞤭 𞤮𞤲𞤼𞤭𞤺𞤭. 𞤐𞤺𞤵 𞤢𞤤𞤢𞥄 𞤳𞤢𞤣𞤭 𞤤𞤫𞤳𞥆𞤭. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤼𞤢𞥄𞤣𞤫. 𞤌𞤲𞤼𞤭𞤺𞤭 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤢 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤚𞤀𞤚𞤋⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤴𞤮 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤵𞤲.
𞥖 – 𞤅𞤓𞥅𞤃𞤀 𞤳𞤭𞤲𞤢𞤤 𞤲𞤺𞤢𞤤 𞤫 𞤸𞤵𞤲𞤣𞤵𞤳𞤮 𞤳𞤮𞤲 𞤧𞤮 𞤼𞤢𞤱𞤭𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢𞤴.
𞤖𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤁𞤫𞤐𞤘𞤖𞤀 (ECOWAS – CEDEAO) 𞤩𞤫𞤲 𞤼𞤭𞤲𞤼𞤵𞤣𞤵𞤲𞤮 𞤸𞤢𞤲𞤣𞤫  𞤸𞤮𞥅𞤪𞤫 𞤃𞤢𞤤𞤭. 𞤇𞤫 𞤴𞤢𞤥𞤭𞤪𞤭 𞤴𞤮 𞤺𞤮𞤥𞤲𞤢𞥄𞤳𞤵 𞤨𞤮𞤼𞥆𞤢𞤤 𞤶𞤮𞤯𞥆𞤭𞤲𞤫. 𞤇𞤫 𞤲𞤶𞤫𞤪𞤼𞤭𞤲𞤭𞤪𞤭 𞤼𞤢𞤥𞤨𞤫𞤪𞤫 𞤥𞤥𞤢𞥄 𞤤𞤫𞤼𞥆𞤫 𞤤𞤫𞤼𞥆𞤫 𞤤𞤫𞤼𞥆 𞤤𞤫𞤼 𞤤𞤫 𞤤  𞤱𞤮𞤲𞤢𞤲𞤣𞤫 𞤳𞤢𞤤𞤢 𞤤𞤭𞤣𞥆𞤭𞥅𞤯𞤮 𞤨𞤫𞤸𞤫 𞤤𞤢𞤲𞥆𞤭𞤪𞤯𞤫 𞤶𞤭𞥅𞤩𞤮𞤤𞤣𞤵 𞤲𞤣𞤵𞤲 𞤃𞤢𞤤𞤭.
𞤉 𞤳𞤵𞤯𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤦𞤢𞤯𞤼𞤢𞤲𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤩𞤫 𞤱𞤢𞤯𞤭 𞤲𞤣𞤫𞤲 𞤸𞤢𞤲𞤣𞤫 𞤫 𞤀𞥄𞤩𞤵𞤲𞤣𞤫 𞤻𞤢𞤤𞤲𞤣𞤫 𞥒𞥗 𞤃𞤮𞤪𞤧𞤮⹁ 𞤸𞤮𞥅𞤪𞤫𞥅𞤩𞤫 𞤁𞤫𞤐𞤘𞤖𞤀 𞤩𞤫𞤲 𞤧𞤢𞤨𞥆𞤮𞤴-𞤫-𞤲𞤶𞤮𞤱𞤮 𞤸𞤮𞤤𞥆𞤭 𞤩𞤫 𞤱𞤮𞤲𞤣𞤫 𞤫𞤩𞤫 𞤩𞤢𞥄𞤱𞤮 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤳𞤮𞤲𞤮 𞤩𞤫 𞤴𞤢𞤥𞤭𞤪𞤭𞥅 𞤥𞤮 𞤶𞤮𞤯𞥆𞤭𞤲𞤺𞤮𞤤 𞤺𞤮𞤥𞤲𞤢𞥄𞤳𞤵 𞤨𞤮𞤼𞥆𞤢𞤤⹁ 𞤩𞤫 𞤼𞤮𞤪𞤭𞤳𞤫 𞤳𞤢𞤣𞤭 𞤤𞤭𞤣𞥆𞤭𞥅𞤩𞤫 𞤥𞤮 𞤩𞤫𞤲 𞤼𞤢𞤱𞤼𞤵𞤺𞤮𞤤 𞤺𞤮𞤥𞤲𞤢𞥄𞤳𞤵 𞤲𞤺𞤵𞤲.
𞤇𞤫 𞤴𞤢𞤥𞤭𞤪𞤭𞥅 𞤴𞤮 𞤶𞤢𞥄𞤺𞤮𞤪𞤢𞤤 𞤳𞤫𞤧𞤢𞤤 𞤲𞤺𞤢𞤤 𞤶𞤮𞤯𞥆𞤭𞤲𞤫 𞤫 𞤲𞤣𞤫𞤪 𞤯𞤫𞥅 𞤦𞤢𞤤𞤯𞤫 𞤧𞤢𞤨𞥆𞤮. 𞤇𞤫 𞤴𞤢𞤥𞤭𞤪𞤭 𞤳𞤢𞤣𞤭 𞤴𞤮 𞤧𞤵𞤩𞤮 𞤳𞤫𞤧𞤮 𞤱𞤢𞤯𞤼𞤫 𞤬𞤭𞥅 𞤸𞤫𞥅𞤯𞤭𞤲𞤼𞤭𞤲𞤺𞤮𞤤 𞤴𞤮𞤣𞤢 𞤫 𞤧𞤢𞤪𞤴𞤭𞤲𞤮𞥅𞤩𞤫 (𞤣𞤫𞤨𞤭𞤼𞤫𞥅𞤩𞤫) 𞤩𞤫𞤲 .           
𞤇𞤢𞥄𞤱𞤮 𞤂𞤭𞤾𞤫𞤪𞤨𞤵𞤤 𞤶𞤮𞤶𞥆𞤭𞤲𞤣𞤫 𞤨𞤮𞥅𞤤𞤺𞤢𞤤 𞤥𞤢𞤩𞥆𞤫 𞤲𞤺𞤢𞤤 𞤳𞤢 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤉𞤲𞤺𞤭𞤤𞤫𞤴𞤣𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥒𞥒 𞤃𞤮𞤪𞤧𞤮⹁ 𞤸𞤢𞤲𞤣𞤫 𞤳𞤮 𞤒𞤵𞤾𞤫𞤲𞤼𞤮𞥅𞤧 𞤰𞤫𞤼𞥆𞤭 𞤸𞤮𞤲𞤢𞥄𞤪𞤭 𞤲𞤣𞤭𞤲 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤋𞤼𞤢𞤤𞤭𞥅.
𞤑𞤮 𞤯𞤵𞤥 𞤯𞤮𞥅 𞤼𞤭𞤥𞥆𞤭𞥅 𞤤𞤢𞥄𞤦𞤭 𞤶𞤫𞥅𞤲𞤢𞤴 𞤶𞤮𞤳𞥆𞤮𞤲𞥋𞤣𞤭𞤪𞤯𞤭⹁ 𞤒𞤵𞤱𞤫𞤲𞤼𞤭𞤧 𞤲𞤮 𞤰𞤫𞤼𞥆𞤵𞤣𞤫 𞤸𞤮𞤲𞤢𞥄𞤪𞤭 𞤲𞤣𞤭𞤲 𞤋𞤼𞤢𞤤𞤭𞥅. 𞤘𞤭𞤤𞤢 𞥒𞥐𞥑𞥑⹁ 𞤸𞤮𞤲𞤢𞥄𞤪𞤭 𞤲𞤣𞤭𞤲 𞤭𞤱𞤢𞥄𞤤𞤭 𞤫 𞤶𞤵𞥅𞤯𞤫 𞤥𞤢𞤩𞥆𞤫.
𞤂𞤭𞤾𞤫𞤪𞤨𞤵𞤤 𞤳𞤢𞤲⹁ 𞤸𞤢𞤪𞤭 𞤼𞤭𞤥𞥆𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤺𞤭𞤤𞤢 𞤩𞤫 𞤱𞤢𞤴𞤪𞤭 𞤸𞤭𞤨𞥆𞤫𞥅𞤣𞤫 𞤥𞤢𞥄𞤺𞤫𞤱𞤢𞤤 𞤲𞤺𞤢𞤤. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥐⹁ 𞤩𞤫 𞤱𞤢𞤴𞤪𞤭 𞤸𞤫𞤲𞤣𞤢𞥄𞤲𞤣𞤫 𞤸𞤮𞤲𞤢𞥄𞤪𞤭 𞤬𞤮𞥅𞤤𞤭𞤼𞤭𞤪𞤮 𞤥𞤢𞤱𞤲𞤺𞤮 𞤲𞤺𞤮𞤲 𞤉𞤲𞤺𞤫𞤤𞤫. 𞤈𞤮𞤱𞤢𞤲𞤭 𞤩𞤫 𞤩𞤢𞤣𞤭𞤲𞤮 𞤳𞤮𞤲𞤮 𞤃𞤢𞤲 𞤅𞤭𞤼𞤭 𞤬𞤫𞤰𞥆𞤭𞤼𞤮𞤪𞤲𞤮 𞤩𞤫 𞤼𞤮𞤩𞥆𞤫𞤪𞤫 𞤱𞤮𞥅𞤼𞤫𞤪𞤫.

𞤀𞤊𞤪𞤭𞤳𞤢𞤲𞤢𞥄𞤩𞤫 𞤲𞤢𞤴𞤮 𞤲𞤮 𞤤𞤢𞤼𞤢𞤲𞤣𞤫 𞤂𞤭𞤾𞤫𞤪𞤨𞤵𞤤. 𞤐𞤢𞤦𞤭𞥅 𞤑𞤫𞤴𞤼𞤢 𞤥𞤮 𞤤𞤫𞤧𞤣𞤭 𞤘𞤭𞤲𞤫⹁ 𞤅𞤢𞥄𞤶𞤮 𞤃𞤢𞥄𞤲𞤭 𞤥𞤮 𞤅𞤫𞤲𞤫𞤺𞤢𞤤⹁ 𞤃𞤵𞤸𞤢𞤥𞥆𞤫𞤣 𞤅𞤢𞥄𞤤𞤢𞥄⹁ 𞤥𞤮 𞤤𞤫𞤧𞤣𞤭  𞤃𞤭𞤧𞤪𞤢 𞤳𞤢𞤻𞤵𞤲 𞤫 𞤑𞤢𞤥𞤫𞤪𞤵𞤲𞥆𞤢𞥄𞤶𞤮 𞤺𞤮𞥅𞤼𞤮 𞤭𞤲𞥆𞤫𞤼𞤫𞥅𞤯𞤮 𞤔𞤮𞤱𞤫𞤤 𞤃𞤢𞤼𞤭𞤨. 𞤖𞤭𞤳𞥆𞤢 𞤅𞤢𞥄𞤤𞤢𞥄 𞤫 𞤃𞤢𞥄𞤲𞤫 𞤲𞤢𞤣𞤢𞤲𞥆𞤮 𞤂𞤭𞤾𞤫𞤪𞤨𞤵𞤤 𞤳𞤵𞥅𞤤𞤫 𞥓𞥗.
𞤄𞤢𞤲𞤽𞤫 𞤒𞤵𞤾𞤫𞤲𞤼𞤭𞤧⹁ 𞤫 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤫 𞤯𞤭𞤯𞤭 𞤯𞤮𞥅⹁ 𞤺𞤭𞤤𞤢 𞤮 𞤭𞤱𞤭 𞤈𞤫𞤴𞤢𞤤 𞤃𞤢𞤣𞤪𞤭𞤣⹁ 𞤈𞤌𞤐𞤀𞤂𞤁𞤌 𞤲𞤢𞥄𞤣𞤢𞤲𞤭𞥅𞤩𞤫 𞤳𞤵𞥅𞤤𞤭 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 (𞥕𞥐) . 𞤖𞤭𞤳𞥆𞤢 𞤯𞤮𞥅 𞤼𞤵𞤲⹁ 𞤮 𞤲𞤢𞥄𞤣𞤢𞤲𞤭𞥅 𞤒𞤵𞤾𞤫𞤲𞤼𞤭𞤧 𞤳𞤵𞥅𞤤𞤫 𞥓𞥑⹁ 𞤳𞤮𞤲𞤮 𞤸𞤢𞤲 𞤶𞤮𞥅𞤲𞤭 𞤫𞤩𞤫 𞤸𞤫𞤣𞥆𞤮𞤪𞤭 𞤬𞤭𞤶𞤢𞤲𞤯𞤫 𞤯𞤭𞤯𞤭.
𞤴𞤢𞤤𞤼𞤭𞤲𞤢𞤲𞤮𞥅 𞤫 𞤥𞤵𞤲 𞤬𞤫𞤱𞤲𞤣𞤮 𞤸𞤢𞤪𞤫 𞤲𞤣𞤫𞤲 𞤁𞤢𞤪𞤬𞤵𞥅𞤪.  𞤑𞤮 𞤯𞤵𞤥 𞤯𞤮𞥅 𞤱𞤮𞤲𞥆𞤮𞥅 𞤢𞤪𞤢𞤲𞤵𞤲 𞤯𞤵𞤲 𞤫𞤩𞤫 𞤲𞤫𞤱𞤲𞤢𞤲𞤫𞥅𞤣𞤫 𞤪𞤵𞤼𞥆𞤢𞤺𞤮𞤤 𞤫 𞤯𞤫𞤲 𞤤𞤫𞤴𞤯𞤫⹁ 𞤦𞤢𞤯𞤼𞤢𞤲𞤫 𞤲𞤢𞤲𞤼𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫 𞤫 𞤶𞤮𞤺𞤭𞥅𞤩𞤫 𞤤𞤫𞤴𞤯𞤫 𞤥𞤢𞤩𞥆𞤫 𞤯𞤫𞤲 𞤫 𞤤𞤫𞤴 𞤬𞤫𞤱𞤶𞤮𞥅𞤪𞤫 𞤺𞤮𞤥𞤲𞤢𞥄𞤳𞤵 𞤲𞤺𞤵𞤲.
𞤋𞤦𞤪𞤢𞤸𞤭𞥅𞤥 𞤀𞤸𞤥𞤫𞤣⹁ 𞤖𞤮𞥅𞤪𞤫𞥅𞤶𞤮 𞤸𞤮𞤯𞤮 𞤲𞤺𞤮𞤲 𞤱𞤭𞤭: “𞤲𞤣𞤫 𞤩𞤫𞥅 𞤸𞤫𞤱𞤼𞤭𞤪𞤲𞤮𞥅 𞤳𞤢 𞤲𞤺𞤫𞤧𞤫 𞤥𞤢𞤩𞥆𞤫⹁ 𞤶𞤮𞤺𞤭𞥅𞤩𞤫 𞤨𞤭𞤲𞤳𞤢𞥄𞤶𞤭 𞤧𞤵𞤨𞥆𞤭𞤼𞤭𞥅 𞤫 𞤥𞤢𞤩𞥆𞤫⹁ 𞤬𞤫𞤼𞥆𞤭𞤲𞤭 𞤳𞤵𞤪𞤫 𞤱𞤢𞤪𞤭 𞤳𞤮 𞤬𞤢𞥄𞤥𞤯𞤭 𞤱𞤮𞥅⹁  𞤴𞤭𞤥𞤩𞤫 𞤲𞤮𞥅𞤺𞤢𞤴𞤮 𞤱𞤮𞤲𞤣𞤵𞤣𞤫 𞤫 𞤪𞤫𞤱𞤩𞤫 𞤫 𞤬𞤢𞤴𞤩𞤫…”
𞤅𞤫𞥅𞤣𞤭𞥅𞤯𞤮 𞤲𞤺𞤮𞥅 𞤱𞤢𞤪𞤲𞤺𞤮⹁ 𞤶𞤫𞤴𞤢𞥄𞤯𞤮 𞤫 𞤲𞤺𞤮𞤲 𞤸𞤮𞤯𞤮 𞤱𞤭𞤭: “𞤏𞤢𞤪𞤮𞥅𞤩𞤫 𞤩𞤫𞤲 𞤳𞤮 𞤫 𞤱𞤫𞤪𞤤𞤫 (𞤥𞤮𞤼𞤢-𞤮𞤼𞤮) 𞤩𞤫 𞤢𞤪𞤭⹁ 𞤩𞤫 𞤸𞤵𞥅𞤩𞤭𞤼𞤭𞤪𞤭 𞤥𞤫𞤲 𞤷𞤮𞤩𞥆𞤭 𞤯𞤭𞤲 𞤲𞤢𞤴𞤭 𞤳𞤢𞤤𞤢 𞤩𞤫 𞤬𞤵𞤯𞥆𞤭 𞤬𞤫𞤤𞥆𞤵𞤣𞤫. 𞤍𞤮𞤲 𞤫 𞤯𞤮𞤲⹁ 𞤴𞤭𞤥𞤩𞤫 𞤶𞤫𞥅𞤯𞤭𞤯𞤮 𞤥𞤢𞥄𞤴𞤭. 𞤖𞤫𞥅𞤣𞥆𞤭𞥅𞤩𞤫 𞤩𞤫𞤲 𞤳𞤮 𞤳𞤢 𞤤𞤢𞤦𞤵𞤼𞤢𞥄𞤲𞤭 𞤥𞤢𞥄𞤴𞤭. “
𞤑𞤮 𞤴𞤢𞤱𞤼𞤭 𞤵𞤶𞤵𞤲𞤫 𞥓𞥐𞥐 𞤴𞤭𞤥𞤩𞤫 𞤱𞤢𞤪𞤢𞤲𞤮 𞤬𞤫𞤱𞤲𞤣𞤮 𞤸𞤢𞤪𞤫 𞤬𞤵𞤯𞥆𞤵𞤲𞤮𞥅𞤲𞥋𞤣𞤫 𞤁𞤢𞤪𞤬𞤵𞥅𞤪 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥓. 𞤑𞤮 𞤩𞤵𞤪𞤭 𞤣𞤵𞤦𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 𞤴𞤭𞤥𞤩𞤫 𞤫𞤺𞥆𞤭𞤲𞤢𞥄 𞤳𞤢𞤣𞤭 𞤫 𞤺𞤵𞤪𞤫 𞤥𞤵𞤲.

𞤑𞤮 𞤲𞤣𞤫𞥅 𞤸𞤢𞤪𞤫 𞤫 𞤱𞤢𞤪𞤲𞤺𞤮𞥅𞤶𞤭 𞤯𞤭𞤲 𞤁𞤢𞤪𞤬𞤵𞥅𞤪 𞤲𞤮 𞤼𞤢𞤱𞤢𞥄 𞤳𞤮 𞤓𞤥𞤢𞤪 𞤀𞤤𞤦𞤢𞥃𞤭𞥅𞤪 𞤱𞤮𞤲𞤢𞥄 𞤻𞤢𞥄𞤱𞤭𞤪𞤫𞥅𞤣𞤫 𞤬𞤫𞤱𞤲𞤣𞤮 𞤯𞤮𞥅.
𞤉 𞤅𞤫𞥅𞤯𞤼𞤮 𞥒𞥐𞥑𞥙⹁ 𞤑𞤮𞤲𞤵 𞤅𞤵𞤣𞤢𞤲 𞤲𞤺𞤵𞤲 𞤭𞤼𞥆𞤵𞤲𞤮 𞤥𞤮 𞤸𞤮𞥅𞤪𞤫 𞤤𞤫𞤧𞤣𞤭 𞤲𞤣𞤭𞤲 𞤩𞤢𞥄𞤱𞤮 𞤴𞤭𞤥𞤩𞤫 𞤩𞤫𞤲 𞤥𞤵𞤪𞤼𞤢𞤲𞤣𞤫 𞤥𞤮. 𞤅𞤮𞥅𞤪𞤭𞥅𞤩𞤫 𞤩𞤫𞤲 𞤲𞤢𞤲𞤺𞤭 𞤥𞤮⹁ 𞤩𞤫 𞤧𞤮𞤳𞤭 𞤥𞤮.
𞤑𞤮 𞤩𞤵𞤪𞤭 𞤣𞤵𞤦𞤵𞤲𞤫 𞥑𞥓𞥐 𞤣𞤢𞤤𞤢 ($𞥑𞥒𞥐 𞤥𞤭𞤤𞤭𞤴𞤮𞤲) 𞤴𞤭𞤢𞤲𞤮 𞤳𞤢 𞤧𞤵𞥅𞤣𞤵 𞤥𞤢𞤳𞥆𞤮. 𞤁𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭⹁ 𞤮𞤥𞤮 𞤤𞤢𞥄𞤥𞤭𞥅 𞤅𞤵𞤣𞤢𞤲. 𞤺𞤭𞤤𞤢 𞤑𞤮𞤪𞤧𞤮 𞥑𞥙𞥘𞥙 𞤬𞤢𞥄 𞤅𞤫𞥅𞤯𞤼𞤮 𞥒𞥐𞥑𞥙⹁ 𞤓𞤥𞤢𞤪 𞤀𞤤 𞤄𞤢𞤧𞤭𞥅𞤪 𞤲𞤮 𞤫 𞤸𞤮𞥅𞤪𞤫 𞤤𞤫𞤧𞤣𞤭 𞤅𞤵𞤣𞤢𞤲 𞤲𞤣𞤭𞤲. 𞤖𞤢𞤴 𞤺𞤮𞥅𞤼𞤮 𞤩𞤮𞥅𞤴𞤭𞤪𞤢𞥄𞤤𞤭 𞤸𞤮𞥅𞤪𞤫 𞤅𞤵𞤣𞤢𞤲 𞤱𞤢 𞤥𞤢𞤳𞥆𞤮 𞤼𞤢𞤸𞤮.
𞤑𞤮 𞤋𞤐𞤀𞤁 (UNAD) 𞤱𞤮𞤲𞤭 𞤭𞤲𞤣𞤫 𞤥𞤮𞤶𞤮𞤦𞤫𞤪𞤫 𞤸𞤫𞤧𞤪𞤫 𞤥𞤮𞤩𞤼𞤭𞤲𞥋𞤣𞤭𞤪𞤲𞤣𞤫 𞤴𞤮𞤺𞤢 𞤫 𞤨𞤫𞤣𞤤𞥆𞤫 𞤣𞤢𞤱𞤪𞤮 𞤲𞤣𞤫𞤪 𞤤𞤫𞤧𞤣𞤭 𞤘𞤭𞤲𞤫. 𞤑𞤮 𞤸𞤢𞤲𞤣𞤫 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥒𞥕 𞤃𞤮𞤪𞤧𞤮 𞤱𞤮𞤲𞤭 𞤳𞤮 𞤲𞤣𞤫 𞤬𞤫𞥅𞤻𞥆𞤭𞤲𞤢𞥄. UNAD 𞤳𞤮 𞤬𞤭𞤪𞤼𞤭⹁ 𞤳𞤮 𞤆𞤮𞤼𞥆𞤢𞤤 𞤘𞤫𞤲𞤣𞤭𞤲𞤳𞤮𞤱𞤢𞤤 𞤬𞤭𞥅 𞤂𞤮𞤲𞤼𞤮𞤲𞥋𞤣𞤭𞤪𞤮 𞤫 𞤁𞤫𞤥𞤮𞤳𞤢𞤪𞤢𞤲𞤳𞤮.
𞤊𞤢𞥄𞤲𞤣𞤢𞥄𞤪𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤳𞤮 𞤸𞤢𞤩𞤵𞤺𞤮𞤤 𞤤𞤫𞤰𞥆𞤭𞤤𞤢𞤴𞤢𞥄𞤺𞤢𞤤⹁ 𞤲𞤺𞤢𞤥 𞤪𞤫𞤲𞤣𞤭𞤲𞤺𞤮𞤤 𞤨𞤫𞤣𞤤𞤫 𞤣𞤢𞤱𞤪𞤮 𞤯𞤫𞤲 𞤩𞤢𞥄𞤱𞤮 𞤲𞤫𞤯𞥆𞤮 𞤺𞤮𞥅𞤼𞤮 𞤣𞤢𞤪𞤮𞤼𞤮𞥅𞤯𞤮 𞤳𞤢 𞤧𞤵𞤩𞤮 𞤬𞤭𞥅 𞤤𞤮𞤥𞤼𞤢𞤺𞤮𞤤 𞤀𞤤𞤬𞤢𞥄 𞤑𞤮𞤲𞤣𞤫.
𞤑𞤮 𞤨𞤫𞤣𞤤𞥆𞤫 𞤶𞤫𞥅𞤺𞤮𞤮 𞤳𞤢𞤻𞤵𞤲 𞤫 𞤣𞤫𞤲𞤼𞤢𞤤 𞤺𞤮𞥅𞤼𞤢𞤤 𞤱𞤮𞤲𞤭 𞤳𞤮 𞤱𞤭𞤲𞤣𞤭𞥅 𞤼𞤢𞤸𞤮 𞤫 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤋𞤐𞤀𞤁. 𞤍𞤫𞤲 𞤳𞤮 UGDD⹁ UNP⹁ UPG ⹁ UDRP⹁ PGU 𞤫 MPC 𞤳𞤢𞤻𞤵𞤲 𞤫 𞤣𞤫𞤲𞤼𞤢𞤤  𞤭𞤲𞥆𞤫𞤼𞤫𞥅𞤲𞥋𞤺𞤢𞤤  𞤁𞤭𞤤𞥆𞤢𞤲𞤣𞤫 𞤼𞤢𞤼𞤢𞤩𞤫𞤪𞤫 𞤳𞤢𞤻𞤵𞤲.
𞤑𞤮 𞤭𞤲𞥆𞤫𞤼𞤫𞥅𞤯𞤮 𞤀𞤤𞤬𞤢𞥄 𞤃𞤢𞥄𞤣𞤭 𞤅𞤵𞤥𞤢 𞤱𞤮𞤲𞤭 𞤢𞤪𞤣𞤭𞤲𞤢𞥄𞤯𞤮 𞤸𞤮𞥅𞤪𞤫 𞤲𞤣𞤫 𞤥𞤮𞤶𞤮𞤦𞤫𞤪𞤫. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤸𞤮𞥅𞤪𞤫 𞤬𞤫𞤣𞥆𞤫 UNP 𞤲𞤣𞤫𞤲. 𞤒𞤭𞥅𞤤𞤭𞤪𞤣𞤫 UNAD 𞤲𞤣𞤫𞤲 𞤳𞤮 𞤑𞤮𞥅𞤦𞤢𞤴𞤢𞥄 𞤫 𞤲𞤣𞤫𞤪 𞤑𞤮𞤲𞤢𞥄𞤳𞤭𞤪𞤭 𞤱𞤮𞤲𞤭. 
𞤑𞤮 𞤳𞤭𞤤𞤮𞥅𞤶𞤭 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤆𞤮𞥅𞤪𞤫 𞤱𞤮𞤲𞤭 𞤳𞤮 𞤵𞤼𞤵𞤪𞤲𞤫𞥅𞤩𞤫  𞤉𞤷𞤮𞤨𞤭𞤴𞤢𞥄 𞤴𞤢𞤤𞤼𞤭𞤲𞤭 𞤫 𞤲𞤣𞤫𞤪 𞤪𞤫𞥅𞤣𞤵 𞤲𞤢𞤺𞥆𞤫.
“𞤐𞤢𞤺𞥆𞤫 𞤲𞤺𞤫𞤲 𞤲𞤮 𞤱𞤵𞥅𞤪𞤭 𞤸𞤭𞤧𞤭.” 𞤑𞤮 𞤯𞤵𞤥 𞤁𞤮𞤬𞤼𞤮𞥅𞤪𞤵 𞤊𞤭𞤪𞤢𞤱𞤮𞤤 𞤏𞤢𞤹𞤵𞤤 𞤴𞤫𞥅𞤼𞤭𞥅 𞤄𞤭𞤦𞤭𞥅𞤧𞤭𞥅𞥅𞥅 (BBC)
𞤌 𞤱𞤭𞤭 𞤳𞤢𞤣𞤭 𞤱𞤮𞤲𞤣𞤫 𞤲𞤢𞤴𞤭 𞤯𞤭𞤲 𞤳𞤮 𞤻𞤢𞥄𞤥𞤭𞤪𞤢𞤲𞤼𞤢 𞤨𞤮𞥅𞤪𞤫 𞤳𞤮 𞤢𞤲𞤺𞤢𞤤 𞤸𞤵𞤯𞤮 𞤳𞤢𞤻𞤵𞤲 𞤲𞤮 𞤴𞤭𞤥𞤩𞤫 𞤩𞤫𞤲 𞤱𞤮𞤲𞤭 𞤫 𞤸𞤢𞤱𞤳𞤭𞤪𞤣𞤫 𞤲𞤮𞤲 𞤨𞤮𞥅𞤪𞤫.

𞤉 𞤤𞤫𞤱𞤪𞤵 𞤬𞤫𞤰𞥆𞤵𞤲’𞤣𞤵 𞤳𞤢𞤣𞤭⹁ 𞤶𞤮𞥅𞤥𞤢 𞤲𞤺𞤫𞥅 𞤲𞤢𞤺𞥆𞤫 𞤢𞤣𞥆𞤵𞤲𞤮 𞤲𞤢𞤺𞥆𞤫 𞤱𞤮𞥅𞤪𞤫 𞤳𞤢 𞤵𞤼𞤵𞤪𞤲𞤢𞥄𞤩𞤫 𞤩𞤫𞤲⹁ 𞤩𞤫 𞤴𞤢𞤤𞤼𞤭𞤲𞤭 𞤳𞤭𞤤𞤮𞥅𞤶𞤭 𞤲𞤮𞤺𞤢𞤴 𞤨𞤮𞥅𞤪𞤫 𞤫 𞤲𞤺𞤫𞤲 𞤯𞤮𞤲. 𞤑𞤮 𞤯𞤵𞤥 𞤱𞤢𞤯𞤭 𞤧𞤮 𞤢𞤣𞥆𞤭𞤪𞤭 𞤲𞤺𞤫𞥅 𞤯𞤮𞥅 𞤳𞤢𞤣𞤭 𞤧𞤢𞤦𞤵 𞤮 𞤸𞤮𞥅𞤤𞤭𞤳𞤫 𞤺𞤮𞤤𞥆𞤫 𞤢𞤥𞤫𞤲.
𞤀𞤣𞤵𞤩𞤫 𞤲𞤺𞤫𞥅 𞤲𞤢𞤺𞥆𞤫 𞤳𞤮  𞤄𞤮𞤪𞤢𞤲𞤢𞥄𞤩𞤫 𞤼𞤢𞤱𞤫𞤼𞤫𞥅𞤩𞤫 𞤳𞤢  𞤣𞤭𞥅𞤱𞤢𞤤 𞤌𞤪𞤮𞤥𞤮𞥅 𞤫 𞤲𞤣𞤫𞤪 𞤉𞤷𞤮𞤨𞤭𞤴𞤢𞥄. 𞤑𞤮 𞤫 𞤣𞤵𞤪𞤵𞤺𞤮𞤤 𞤩𞤫 𞤱𞤵𞥅𞤪𞤭 𞤳𞤮𞤲𞤮 𞤲𞤣𞤫𞥅 𞤲𞤮𞤳𞥆𞤵𞥅𞤪𞤫 𞤲𞤣𞤫 𞤩𞤫 𞤸𞤮𞤯𞤭 𞤫 𞤥𞤵𞤲 𞤳𞤮 𞤴𞤮𞥅𞤪𞤵𞤣𞤫 𞤲𞤣𞤫 𞤼𞤮𞤩𞤢𞤼𞤢𞥄 𞤫 𞤥𞤵𞤲 𞤳𞤮 𞤯𞤵𞥅𞤯𞤭.
𞤖𞤢𞤱𞤳𞤵𞤺𞤮𞤤 𞤨𞤮𞥅𞤪𞤫 𞤫 𞤲𞤮𞤳𞥆𞤵 𞤳𞤢𞤤𞤢 𞤥𞤮𞤰𞥆𞤢𞤲𞤢𞥄 𞤳𞤵𞤤𞥆𞤫 𞤯𞤫𞤲⹁ 𞤥𞤵𞤰𞥆𞤢𞤲𞤢𞥄 𞤳𞤢𞤣𞤭 𞤴𞤭𞤥𞤩𞤫 𞤩𞤫𞤲. 𞤉 𞤸𞤮𞥅𞤪𞤫 𞤲𞤮 𞤤𞤮𞤪𞥆𞤢 𞤳𞤵𞤤𞥆𞤫 𞤯𞤫𞤲 𞤳𞤮𞤲⹁ 𞤥𞤮𞤰𞥆𞤢𞤲𞤢𞥄 𞤷𞤫𞤤𞥆𞤢𞤤 𞤲𞤫𞤯𞥆𞤢𞤲𞤳𞤫⹁ 𞤧𞤢𞤦𞤵 𞤳𞤢𞤤𞤢 𞤳𞤮 𞤲𞤢𞤺𞥆𞤫 𞤻𞤢𞥄𞤥𞤭⹁ 𞤥𞤮 𞤻𞤢𞥄𞤥𞤭 𞤲𞤺𞤫𞤲 𞤲𞤢𞤺𞥆𞤫 𞤥𞤢𞥄 𞤴𞤢𞤪𞤭 𞤩𞤭𞤪𞤢𞥄𞤯𞤢𞤲 𞤥𞤢𞤺𞥆𞤫⹁ 𞤸𞤢𞤪𞤢𞤴 𞤮𞤲𞤼𞤭𞤺𞤭 𞤻𞤢𞥄𞤥𞤮𞤪𞤭𞥅 𞤯𞤵𞤥.
𞤒𞤢𞥄𞤳𞤮𞤪𞤢𞤤 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤼𞤭𞤶𞥆𞤢𞤲𞤮𞥅𞤲𞤺𞤢𞤤 𞤄𞤢𞤥𞤢𞤳𞤮⹁ 𞤸𞤫𞤱𞤼𞤵𞤲𞤮 𞤼𞤮𞤲 𞤸𞤢𞤲𞤳𞤭 𞤫 𞤐𞤢𞥄𞤧𞤢𞥄𞤲𞥋𞤣𞤫 (𞤢𞤤𞤳𞤢𞤥𞤭𞤧𞤢) 𞤻𞤢𞤤𞤲𞤣𞤫 𞥒𞥓 𞤃𞤮𞤪𞤧𞤮. 𞤑𞤮 𞤸𞤮𞥅𞤪𞤫𞥅𞤩𞤫 𞤲𞤶𞤮𞤱𞤮 𞤢𞤪𞤭 𞤫 𞤭𞤲𞤣𞤫 𞤁𞤫𞤐𞤘𞤖𞤀 (CEDEAO – ECOWAS). 𞤖𞤢𞤴 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤐𞤭𞤶𞤫𞥅𞤪𞤭𞤴𞤢⹁ 𞤥𞤮 𞤢𞤪𞤣𞤵 𞤥𞤵𞤲 𞤱𞤢𞤯𞤢𞤲𞤮𞥅 𞤫 𞤯𞤭𞤯𞤭 𞤢𞤪𞤵𞤲𞤮.
𞤐𞤮 𞤼𞤢𞤱𞤢𞤲𞤮𞥅 𞤸𞤫𞤲 𞤳𞤢𞤣𞤭⹁ 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵 𞤥𞤮 𞤤𞤫𞤧𞤣𞤭 𞤐𞤭𞥅𞤶𞤫𞤪⹁ 𞤃𞤢𞤳𞤭 𞤅𞤢𞥄𞤤 𞤥𞤮 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤⹁ 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤥𞤮 𞤑𞤮𞤼𞤣𞤭𞤾𞤢𞥄𞤪 𞤫 𞤐𞤢𞤲𞤢 𞤀𞤳𞤵𞤬𞤮-𞤀𞤣𞥆𞤮⹁ 𞤸𞤮𞥅𞤪𞤫𞥅𞤶𞤮 𞤘𞤢𞤲𞤢 𞤮𞤲.
𞤚𞤫𞥅𞤥𞤫𞤯𞥆𞤫 𞤼𞤫𞤥𞤫𞤯𞥆𞤫 𞤴𞤭𞤥𞤩𞤫 𞤁𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤶𞤢𞤩𞥆𞤮𞤪𞤭𞥅𞤩𞤫 𞤳𞤢 𞤱𞤫𞥅𞤴𞤭𞤲𞤮𞤪𞤣𞤫 (𞤫𞤪𞤨𞤮𞥅𞤪) 𞤄𞤢𞤥𞤢𞤳𞤮 𞤲𞤢𞤼𞤫 𞤫 𞤩𞤢𞤼𞤢𞥄𞤳𞤭 𞤭𞤻𞥆𞤭𞤲𞤯𞤭 𞤤𞤢𞥄𞤥𞤵 𞤋.𞤄.𞤑 𞤲𞤺𞤵𞤲.
𞤒𞤢𞥄𞤳𞤮𞤪𞤢𞥄𞤩𞤫 𞤁𞤫𞤐𞤘𞤖𞤀 𞤩𞤫𞤲 𞤴𞤭𞥅𞤣𞤵𞤲𞤮 𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 (𞤋.𞤄.𞤑) 𞤸𞤢𞤲𞤳𞤭 𞤳𞤢𞤻𞤵𞤲 𞤫 𞤀𞤤𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞥆𞤮 𞤫 𞤸𞤮𞥅𞤪𞤫𞥅𞤩𞤫 𞤣𞤭𞤤𞥆𞤢𞤲𞤣𞤫 M5 𞤲𞤣𞤫𞤲. 𞤊𞤢𞥄𞤲𞤣𞤢𞥄𞤪𞤫 𞤥𞤢𞤩𞥆𞤫 𞤳𞤮 𞤸𞤢𞤱𞤪𞤭𞤲𞤣𞤭𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤺𞤮𞤥𞤲𞤢𞥄𞤳𞤵 𞤲𞤺𞤵𞤲 𞤫 𞤣𞤭𞤤𞥆𞤢𞤲𞤣𞤫 M5  𞤲𞤣𞤫𞤲.
𞤖𞤮𞥅𞤪𞤫𞥅𞤩𞤫 𞤣𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤸𞤮𞤤𞥆𞤵𞤲𞤮 𞤢𞤣𞤮 𞤴𞤢𞥄𞤳𞤮𞤪𞤢𞥄𞤩𞤫 𞤩𞤫𞤲 𞤸𞤫𞤱𞤼𞤵𞤣𞤫 𞤄𞤢𞤥𞤢𞤳𞤮 𞤱𞤮𞤲𞤣𞤫𞤥𞤢 𞤩𞤫 𞤧𞤢𞤤𞤮𞤼𞤮 𞤳𞤢𞤤𞤢 𞤬𞤫𞤸𞤪𞤫 𞤼𞤢𞤦𞤭𞤲𞤼𞤭𞤲𞤢𞤴𞤲𞤣𞤫 𞤋.𞤄.𞤑 𞤸𞤮𞥅𞤪𞤫 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲. 𞤚𞤫𞤲𞤼𞤭𞤲𞤭𞥅 𞤩𞤢𞥄𞤱𞤮 𞤧𞤮𞥅𞤪𞤭𞥅𞥅𞥅𞤩𞤫 𞤥𞤢𞤳𞥆𞤮  𞤩𞤫𞤲  𞤱𞤢𞤪𞤣𞤫 𞤴𞤭𞤥𞤩𞤫 𞤲𞤮𞥅𞤺𞤢𞤴 𞤫 𞤼𞤢𞤼𞤮 𞤫 𞤧𞤫𞤨𞥆𞤵𞤪𞤵 𞤬𞤫𞤰𞥆𞤵𞤲𞥋𞤣𞤵 𞤲𞤣𞤵𞤲.
𞤉 𞤳𞤵𞤯𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤸𞤢𞤲𞤳𞤭⹁ 𞤩𞤫 𞤩𞤢𞤲𞤺𞤭𞤲𞤭𞥅 𞤼𞤮𞤲 𞤼𞤮𞤩𞥆𞤫 𞤧𞤢𞤨𞥆𞤮𞤴-𞤫-𞤯𞤭𞤯𞤭 𞤯𞤫 𞤩𞤫 𞤬𞤫𞤤𞤭𞤪𞤭 𞤋.𞤄.𞤑. 𞤇𞤫 𞤸𞤮𞤤𞥆𞤭 𞤸𞤫𞤲 𞤳𞤢𞤣𞤭 𞤱𞤮𞤲𞤣𞤫 𞤋.𞤄.𞤑 𞤺𞤢𞤴𞤲𞤢𞤲𞤼𞤢𞥄 𞤤𞤫𞤧𞤣𞤭 𞤥𞤢𞥄𞤤𞤭 𞤲𞤣𞤭𞤲 𞤺𞤮𞥅𞤼𞤯𞤵𞤲⹁ 𞤳𞤢𞤣𞤭 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲 𞤢𞤤𞤢𞥄 𞤸𞤢𞤲𞤣𞤫 𞤳𞤢𞤣𞤭 𞤼𞤵𞥅𞤺𞤮𞤪𞤣𞤫. 𞤅𞤮 𞤃𞤢𞤤𞤭 𞤣𞤫𞥅𞤰𞤢𞤴⹁ 𞤳𞤮 𞤴𞤮 𞤮 𞤭𞤥𞥆𞤮 𞤺𞤮𞥅𞤼𞤯𞤮 𞤺𞤮𞥅 𞤤𞤮𞤲𞤼𞤮𞥅 𞤥𞤮.

𞤇𞤢𞥄𞤱𞤮 𞤼𞤭𞤲𞤼𞤭𞤣𞤵𞤺𞤮𞤤 𞤥𞤢𞤳𞥆𞤮 𞤫 𞤴𞤢𞥄𞤳𞤮𞤪𞤢𞥄𞤩𞤫 𞤁𞤫𞤐𞤘𞤖𞤀 𞤩𞤫𞤲⹁ 𞤀𞤤𞤥𞤢𞥄𞤥𞤭 𞤁𞤭𞤳𞥆𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤮 𞤱𞤫𞤤𞤼𞤮𞤪𞤢𞥄𞤤𞤭 𞤳𞤮 𞤴𞤫𞤱𞤼𞤢𞥄 𞤳𞤮𞤲. 𞤌 𞤱𞤭𞤭: “𞤸𞤢𞤴 𞤬𞤵𞤧 𞤧𞤮𞤼𞥆𞤢𞥄𞤤𞤭 𞤼𞤢𞤸𞤮. 𞤃𞤭 𞤴𞤫𞤱𞤼𞤢𞥄𞤳𞤢 𞤸𞤢𞤴 𞤬𞤵𞤧 𞤳𞤮 𞤥𞤭 𞤬𞤢𞥄𞤥𞤢𞤼𞤢. 𞤃𞤭 𞤸𞤢𞥄𞤤𞤭𞥅 𞤥𞤭 𞤸𞤢𞥄𞤤𞤼𞤭𞤳𞤫⹁ 𞤳𞤮 𞤫𞤲 𞤴𞤭𞤥𞤩𞤫 𞤣𞤢𞤪𞤭𞥅𞤩𞤫. 𞤏𞤮𞤲𞤢𞥄 𞤫𞤲 𞤴𞤭𞤥𞤩𞤫 𞤯𞤢𞥄𞤼𞤵𞤩𞤫. 𞤃𞤢𞥄𞤴𞤣𞤫 𞤲𞤮 𞤩𞤵𞤪𞤢𞤲𞤭 𞤤𞤢𞤲 𞤶𞤢𞤥𞤦𞤮 (𞤶𞤢𞤲𞤬𞤢). 𞤅𞤵𞤳𞤢𞥄𞤩𞤫 𞤥𞤢𞥄𞤴𞤵𞤩𞤫 𞤩𞤫𞤲⹁ 𞤥𞤢𞥄𞤴𞤭𞤪𞤢𞥄𞤤𞤭 𞤥𞤫𞤸𞤪𞤫. 𞤑𞤮 𞤴𞤫𞤱𞤼𞤢𞥄 𞤳𞤮𞤲 𞤸𞤢𞤲𞤳𞤭 𞤳𞤭𞥅𞤳𞤭𞥅𞤯𞤫⹁ 𞤧𞤭 𞤼𞤢𞤱𞤭𞥅 𞤳𞤮 𞤬𞤭𞥅 𞤯𞤵𞤥 𞤩𞤫 𞤪𞤫𞤲𞤣𞤭𞤲𞤭𞤪𞤭 𞤥𞤫𞤲⹁ 𞤸𞤢𞤪𞤢𞤴 𞤸𞤵𞥅𞤱𞤲𞤣𞤫 𞤱𞤢𞤯𞤢𞥄𞤤𞤭 𞤼𞤢𞤸𞤮.” 𞤀𞤤𞤥𞤢𞥄𞤥𞤭 𞤁𞤭𞤳𞥆𞤮 𞤩𞤫𞤴𞤣𞤭𞤼𞤭 𞤳𞤢𞤣𞤭: “𞤥𞤫𞤲 𞤧𞤢𞤤𞤢𞥄𞤳𞤭 𞤴𞤫𞤱𞤼𞤫𞤪𞤫. 𞤑𞤮𞤲𞤮 𞤳𞤮 𞤴𞤫𞤱𞤼𞤢𞥄 𞤳𞤮𞤲 𞤱𞤢𞥄𞤤𞤢𞤲𞤢𞥄𞤳𞤭 𞤥𞤫𞤲. 𞤅𞤮 𞤥𞤭 𞤱𞤭𞤭𞥅 𞤥𞤫𞤲 𞤱𞤫𞤤𞤼𞤭𞤲𞤢𞥄𞤥𞤢⹁ 𞤸𞤢𞤪𞤢𞤴 𞤥𞤭 𞤬𞤫𞤲𞤭𞥅…”
 
𞤍𞤵𞤥 𞤯𞤮𞥅 𞤲𞤮 𞤬𞤭𞤪𞤼𞤭 𞤱𞤮𞤲𞤣𞤫𞤥𞤢 𞤢𞤪𞤣𞤵 𞤴𞤢𞥄𞤳𞤮𞤪𞤢𞥄𞤩𞤫 𞤩𞤫𞤲 𞤢𞤷𞥆𞤢𞥄𞤤𞤭 𞤦𞤢𞤯𞤼𞤫. 𞤐𞤮 𞤥𞤫𞤼𞥆𞤢𞤲𞤭 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤀𞤬𞤪𞤭𞤳𞤢𞥄 𞤴𞤮 𞤩𞤫 𞤥𞤵𞤤𞤼𞤵 𞤥𞤢𞥄 𞤴𞤮 𞤩𞤫 𞤸𞤭𞥅𞤤𞤵 𞤸𞤮𞥅𞤪𞤫𞥅𞤶𞤮 𞤴𞤫𞤪𞤵𞥅𞤶𞤮 𞤥𞤢𞤩𞥆𞤫 𞤬𞤭𞥅 𞤲𞤮 𞤮𞤲 𞤭𞤥𞥆𞤮𞤪𞤢 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵. 𞤇𞤫 𞤸𞤵𞤤𞤢𞤴 𞤱𞤮𞤼𞤢 𞤩𞤫 𞤧𞤭𞤲𞤷𞤵 𞤳𞤮 𞤴𞤭𞤤𞤼𞤭𞤼𞤢𞤲𞤮𞥅 𞤩𞤫.
𞤇𞤢𞥄𞤱𞤮 𞤴𞤭𞥅𞤣𞤭𞤺𞤢𞤤 𞤲𞤺𞤢𞤤⹁ 𞤸𞤮𞥅𞤪𞤫𞥅𞤩𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤩𞤫𞤲 𞤱𞤢𞤴𞤲𞤭𞤼𞤭𞥅 𞤩𞤢𞥄𞤱𞤮 𞤳𞤮𞤲𞤺𞤮𞤤. 𞤑𞤮𞤲𞤮 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵⹁ 𞤢𞤪𞤣𞤭𞥅𞤯𞤮 𞤁𞤫𞤲𞤼𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤲𞤺𞤢𞤤⹁ 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤫 𞤧𞤢𞤪𞤼𞤭𞥅𞤶𞤭 𞤣𞤫𞤥𞤮𞤳𞤢𞤪𞤢𞥄𞤳𞤵 𞤯𞤭𞤲⹁ 𞤤𞤢𞥄𞤥𞤯𞤮 𞤥𞤮 𞤴𞤭𞤥𞤩𞤫 𞤩𞤫𞤲 𞤧𞤵𞤩𞤭𞥅 𞤶𞤮𞤯𞥆𞤭𞤲𞤭⹁ 𞤺𞤢𞤧𞤢𞤼𞤢𞥄 𞤭𞤼𞥆𞤭𞤪𞤫𞥅𞤣𞤫 𞤧𞤮 𞤱𞤮𞤲𞤢𞥄 𞤫 𞤧𞤵𞤩𞤮.
𞤚𞤵𞤥𞤦𞤮𞤲𞥋𞤣𞤭𞤪𞤢𞤤 𞤥𞤢𞤱𞤲𞤺𞤢𞤤 𞤲𞤮 𞤧𞤢𞥄𞤼𞤭𞤲𞤢 𞤳𞤢𞤣𞤭 𞤫 𞤢𞥄𞤩𞤵𞤲𞥋𞤣𞤫 𞤻𞤢𞤤𞤲𞤣𞤫 𞥒𞥗 𞤃𞤮𞤪𞤧𞤮.
𞤀 𞤱𞤭𞤢𞤴𞤼𞤭𞤥𞤢 𞤳𞤮 𞤢𞤣𞥆𞤵𞤲𞤮𞥅 𞤲𞤺𞤢𞤤 𞤴𞤢𞥄𞤳𞤮𞤪𞤢𞤤 𞤸𞤮𞥅𞤪𞤫𞥅𞤩𞤫 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄⹁ 𞤳𞤮 𞤴𞤭𞤵𞤺𞤮𞤤 𞤮𞤲 𞤱𞤮𞤲𞤯𞤮 𞤀𞤤𞤢𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞥆𞤮.
𞤒𞤮𞤱𞤫𞤪𞤭 𞤃𞤵𞤧𞤫𞤾𞤫𞤲𞤭⹁ 𞤖𞤮𞥅𞤪𞤫𞥅𞤶𞤮 𞤂𞤫𞤧𞤣𞤭 𞤓𞤺𞤢𞤲𞤣𞤢𞥄 𞤲𞤣𞤭𞤲 𞤩𞤢𞤲𞤺𞤭𞤲𞤭𞥅 𞤬𞤢𞥄𞤤𞤫 𞤣𞤢𞤪𞤢𞤺𞤮𞤤 𞤫 𞤲𞤺𞤮𞥅 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤅𞤭𞥅𞤤𞤼𞤮 𞥒𞥐𞥒𞥑.
𞤑𞤮 𞤲𞤣𞤫𞥅 𞤣𞤢𞤪𞤢𞤲𞤣𞤫 𞤯𞤮𞥅 𞤱𞤮𞤲𞤭 𞤶𞤫𞥅𞤺𞤢𞤩𞤫𞤪𞤫 𞤲𞤣𞤫𞤲. 𞤘𞤭𞤤𞤢 𞤮 𞤶𞤮𞥅𞤯𞤭𞥅 𞤳𞤢 𞤤𞤢𞥄𞤥𞤵⹁ 𞤯𞤵𞤥 𞤼𞤭𞤥𞥆𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤲𞤢𞤴𞤭 (𞥓𞥔). 𞤑𞤮 𞤳𞤮𞤲𞤵 𞤫 𞤺𞤫𞤪𞤫 𞤮 𞤶𞤢𞤩𞤼𞤭𞤪𞤭 𞤤𞤢𞥄𞤥𞤵 𞤲𞥋𞤺𞤵𞤲 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥖. 𞤉 𞤲𞤣𞤫𞤪 𞤀𞤊𞤪𞤭𞤳𞤢𞥄 𞤸𞤢𞤲𞤣𞤫⹁ 𞤳𞤮 𞤩𞤵𞤪𞤭 𞤥𞤮 𞤱𞤮𞥅 𞤲𞤫𞥅𞤩𞤵𞤺𞤮𞤤 𞤫 𞤤𞤢𞥄𞤥𞤵⹁ 𞤳𞤮 𞤚𞤫𞤱𞤮𞤣𞤮𞥅𞤪𞤮 𞤌𞤦𞤭𞤴𞤢𞤲𞤺 𞤥𞤮 𞤘𞤭𞤲𞤫 𞤉𞤳𞤵𞤱𞤢𞤼𞤫𞥅𞤪𞤭 𞤳𞤢𞤻𞤵𞤲 𞤫 𞤆𞤵𞤤 𞤄𞤭𞤴𞤢 𞤥𞤮 𞤑𞤢𞤥𞤫𞤪𞤵𞤲.
𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥗⹁ 𞤧𞤢𞤪𞤴𞤭𞤲𞤮𞥅𞤩𞤫 𞤩𞤫𞤲 𞤱𞤢𞤴𞤤𞤵𞤲𞤮 𞤧𞤢𞤪𞤼𞤭𞥅𞤶𞤭 𞤣𞤢𞤪𞤢𞤺𞤮𞤤 𞤲𞤺𞤮𞤤 𞤲𞤺𞤢𞤥 𞤲𞤫𞤱𞤲𞤢𞤲𞤺𞤮𞤤 𞤃𞤵𞤧𞤫𞤾𞤫𞤲𞤭 𞤲𞤮 𞤮 𞤣𞤢𞤪𞤮𞤪𞤢. 𞤀𞤣𞤮 𞤩𞤫 𞤱𞤢𞤴𞤤𞤵𞤣𞤫 𞤧𞤢𞤪𞤼𞤭𞥅𞤶𞤭 𞤯𞤭𞤲⹁ 𞤸𞤢𞤪𞤭 𞤺𞤮𞥅𞤼𞤮 𞤱𞤢𞥄𞤱𞤢𞤼𞤢𞥄 𞤣𞤢𞤪𞤢𞥄𞤣𞤫 𞤬𞤭𞥅 𞤱𞤮𞤲𞤵𞤺𞤮𞤤 𞤸𞤮𞥅𞤪𞤫 𞤤𞤫𞤧𞤣𞤭 𞤲𞤣𞤭𞤲 𞤧𞤮 𞤮𞤲𞤼𞤭𞤺𞤭 𞤴𞤢𞤱𞤼𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤶𞤮𞤱𞤭 (𞥗𞥕).
𞤦𞤭𞤲𞤣𞤮 𞤶𞤢𞥄𞤺𞤮𞤪𞤣𞤵 𞤥𞤵𞤪𞤢𞥄𞤯𞤭 𞤣𞤫𞤱𞤫 𞤯𞤭𞤲 𞤘𞤭𞤲𞤫⹁ 𞤸𞤮𞤤𞥆𞤭𞤼𞤭𞥅 𞤫 𞤳𞤵𞤯𞤮𞤤 𞤥𞤢𞤳𞥆𞤮⹁ 𞤱𞤮𞤲𞤣𞤫 𞤫 𞤤𞤫𞤴 𞤴𞤢𞤥𞤭𞤪𞤮𞥅𞤪𞤫 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤮𞤲⹁ 𞤪𞤵𞤰𞥆𞤮𞤴𞤺𞤮𞤤 𞤶𞤵𞥅𞤤𞤣𞤫 𞤣𞤮𞤲𞤳𞤭𞤲 𞤧𞤢𞥄𞤼𞤭𞥅𞤲𞤣𞤫 𞤫 𞤃𞤢𞤱𞤲𞤣𞤫 𞤻𞤢𞤤𞤲𞤣𞤫 𞥓𞥑 𞤃𞤮𞤪𞤧𞤮 𞤼𞤮𞤽𞤼𞤢𞥄𞤥𞤢 𞤫 𞤲𞤣𞤫𞤪 𞤤𞤢𞥄𞤥𞤮𞤪𞤣𞤫 𞤑𞤮𞤲𞤢𞥄𞤳𞤭𞤪𞤭 𞤲𞤣𞤫𞤲 𞤳𞤢𞤻𞤵𞤲 𞤫 𞤷𞤢𞤫 𞤸𞤵𞥅𞤩𞤭𞤼𞤵𞤯𞤫 𞤯𞤫𞤲 𞤑𞤮𞤲𞤢𞥄𞤳𞤭𞤪𞤭. 𞤍𞤫𞤲 𞤳𞤮 𞤁𞤵𞥅𞤦𞤫𞤪𞤫𞤳𞤢𞥄 𞤫 𞤑𞤮𞥅𞤴𞤢𞥄.
𞤑𞤢 𞤲𞤣𞤮𞤱𞤪𞤭 𞤘𞤭𞤲𞤫⹁ 𞤩𞤫 𞤲𞤫𞤱𞤲𞤭𞥅 𞤪𞤵𞤰𞥆𞤵𞤺𞤮𞤤 𞤫 𞤲𞤣𞤫𞤪 𞤘𞤵𞤪𞤫 𞤄𞤮𞤳𞤫⹁ 𞤃𞤢𞥄𞤥𞤵𞤲⹁ 𞤊𞤭𞤪𞤭𞤴𞤢𞥄⹁ 𞤑𞤭𞤲𞤣𞤭𞤴𞤢𞥄 𞤳𞤢𞤻𞤵𞤲 𞤫 𞤃𞤢𞤧𞤢𞤲𞤼𞤢𞥄.
𞤉 𞤸𞤮𞥅𞤪𞤫 𞤯𞤵𞤥⹁  𞤴𞤭𞤥𞤩𞤫 𞤩𞤫𞤲 𞤴𞤢𞤥𞤭𞤪𞤢𞥄𞤥𞤢 𞤪𞤫𞥅𞤲𞤼𞤢𞤺𞤮𞤤 𞤫 𞤳𞤢𞤤𞤢 𞤳𞤮 𞤪𞤢𞥄𞤩𞤭𞤲𞤼𞤢 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤲𞤺𞤵𞤲⹁ 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤫 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤮𞥅 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤁𞤓𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤋 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤼𞤢𞤼𞤭⹁ 𞤴𞤮 𞤫𞤥𞤦𞤫𞤪𞤫 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤥𞤮𞤲 𞤫 𞤩𞤫𞤴𞤢.
𞥕 – 𞤅𞤋 𞤌𞤐 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤤𞤵𞤼𞥆𞤫𞥅 𞤳𞤢 𞤷𞤵𞥅𞤯𞤭 𞤥𞤮𞤲.
𞤑𞤮 𞤢𞤣𞤭𞤪𞤺𞤢𞤤 𞤳𞤵𞤩𞥆𞤢𞤲 (𞤨𞤫𞤼𞤮𞤪𞤢𞤲) 𞤱𞤮𞤲𞤭 𞤳𞤮 𞤬𞤫𞤼𞥆𞤭 𞤫 𞤲𞤶𞤫𞤧𞤤𞤢𞥄𞤪𞤫 𞤳𞤢 𞤻𞤢𞥄𞤥𞤲𞤢𞥄𞤲𞤺𞤫 𞤐𞤭𞤶𞤫𞥅𞤪𞤭𞤴𞤢 𞤱𞤢𞤪𞤭 𞤳𞤮 𞤬𞤢𞤥𞤯𞤭𞥅 𞤱𞤮𞥅 𞤴𞤭𞤥𞤩𞤫 𞤲𞤮𞥅𞤺𞤢𞤴𞤮.
𞤐𞤺𞤮𞥅 𞤥𞤢𞤧𞤭𞥅𞤦𞤮 𞤳𞤮 𞤫 𞤯𞤢𞤼𞤫-𞤷𞤫𞤤𞤫 𞤦𞤢𞤤𞥆𞤢𞤽𞤢𞤤 𞤴𞤭𞥅𞤼𞤭𞤲𞤣𞤭𞤲𞤺𞤢𞤤 𞤤𞤢𞤪𞤫 (𞤣𞤭𞥅𞤱𞤫) 𞤉𞤣𞤮 𞤫 𞤁𞤫𞤤𞤼𞤢.
𞤃𞤢𞤧𞤭𞥅𞤦𞤮𞥅𞤶𞤭 𞤯𞤵𞥅𞤯𞤵𞤯𞤭 𞤲𞤮 𞤱𞤢𞤯𞤢 𞤫 𞤸𞤮𞥅𞤪𞤫 𞤯𞤭𞥅 𞤤𞤢𞥄𞤱𞤭 𞤐𞤭𞤶𞤫𞥅𞤪𞤭𞤴𞤢 𞤯𞤭 𞤸𞤫𞤩𞥆𞤭𞤼𞤢𞥄𞤳𞤢.
𞤚𞤢𞤱𞤢𞤲𞤮𞥅𞤩𞤫 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤱𞤭𞤭 𞤴𞤭𞥅𞤼𞤫 𞤲𞤺𞤫𞤲 𞤲𞤢𞤲𞤺𞤵 𞤸𞤫𞥅𞤱𞤵𞤩𞤫 𞤫 𞤤𞤮𞤪𞥆𞤭𞥅𞤩𞤫 𞤩𞤫𞤲 𞤸𞤢𞤪𞤭 𞤫𞤩𞤫 𞤲𞤮𞤳𞥆𞤵𞤣𞤫 𞤳𞤵𞤩𞥆𞤢𞤲 𞤫 𞤢𞤣𞤭𞤪𞤺𞤢𞤤 𞤴𞤢𞤲𞤵𞤲𞤺𞤢𞤤 𞤲𞤺𞤢𞤤.
𞤒𞤭𞥅𞤼𞤫 𞤲𞤺𞤫𞤲 𞤤𞤢𞤴𞤭 𞤲𞤮 𞤴𞤢𞥄𞤱𞤭𞤪𞤭 𞤲𞤢𞤲𞤺𞤭 𞤴𞤮𞤺𞤢 𞤫 𞤱𞤫𞤪𞤤𞤫 (𞤮𞤼𞤮𞥅𞤶𞤫 – 𞤥𞤮𞤼𞤢𞥄𞤶𞤭) 𞤱𞤮𞤲𞥆𞤮𞥅𞤯𞤫𞤳𞤢 𞤤𞤢𞥄𞤱𞤮𞤤.
𞤘𞤮𞥅𞤼𞤯𞤮 𞤫 𞤸𞤮𞥅𞤪𞤫𞥅𞤩𞤫 𞤺𞤮𞤥𞤲𞤢𞥄𞤳𞤵 𞤁𞤫𞤤𞤼𞤢 𞤲𞤺𞤵𞤲 𞤱𞤭𞤭 𞤱𞤮𞤲𞤣𞤫𞤥𞤢 𞤢𞤣𞤭𞤪𞤺𞤢𞤤 𞤲𞤺𞤢𞤤 𞤺𞤫𞤪𞤵 𞤲𞤮 𞤼𞤢𞤳𞥆𞤮𞤪𞤢 𞤲𞤮𞤳𞥆𞤵𞥅𞤪𞤫 𞤦𞤮𞤲𞤣𞤫 𞤳𞤢 𞤸𞤮𞥅𞤪𞤫 𞤤𞤢𞥄𞤱𞤮𞤤  ⹁ 𞤲𞤣𞤫𞤲 𞤲𞤺𞤢𞤤 𞤥𞤵𞤪𞤼𞤭𞤪𞤭 𞤣𞤮𞤺𞤭𞤲𞤮𞥅𞤱𞤮 𞤮𞤲.
𞤐𞤺𞤢𞤤 𞤱𞤢𞤴𞤤𞤭𞤼𞤭𞥅⹁ 𞤳𞤮 𞤱𞤮𞤲𞥆𞤮𞥅 𞤫 𞤥𞤢𞤺𞥆𞤢𞤤 𞤸𞤭𞤦𞥆𞤭 𞤳𞤢 𞤲𞤣𞤫𞤪 𞤲𞤺𞤢𞤴𞤯𞤫 𞤫 𞤳𞤢 𞤲𞤣𞤫𞤪 𞤶𞤮𞥅𞤤𞤭. 𞤑𞤮 𞤲𞤣𞤫 𞤴𞤭𞤥𞤩𞤫 𞤩𞤫𞤲 𞤢𞤪𞤵𞤲𞤮𞥅 𞤲𞤮𞤳𞥆𞤵𞤺𞤮𞤤 𞤳𞤵𞤩𞥆𞤢𞤲 𞤯𞤢𞤲⹁ 𞤲𞤺𞤢𞤤 𞤬𞤫𞤼𞥆𞤭.
𞤔𞤮𞤲𞤼𞤫 𞤼𞤢𞤼𞤭 𞤩𞤢𞥄𞤱𞤮 𞤯𞤮𞥅 𞤲𞤵𞤲⹁ 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤮 𞤫 𞤲𞤶𞤮𞤱𞤮 (𞥓𞥕) 𞤱𞤢𞤪𞤢𞤲𞤮 𞤦𞤢𞤲𞤽𞤫 𞤲𞤢𞤲𞥆𞤢𞥄𞤲𞤺𞤫 𞤤𞤢𞤪𞤢𞤤 𞤄𞤫𞤲𞤵𞤱𞤫 𞤲𞤣𞤫 𞤢𞤣𞤭𞤪𞤺𞤢𞤤 𞤳𞤵𞤩𞥆𞤢𞤲 𞤬𞤫𞤼𞥆𞤵𞤲𞤮𞥅 𞤫 𞤧𞤫𞤪𞤢 𞤸𞤮𞤯𞤮.
𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥒⹁ 𞤱𞤢𞤲𞤮 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤯𞤮𞥅 𞤱𞤢𞤯𞤵𞤲𞤮 𞤳𞤢𞤣𞤭 𞤆𞤮𞤪𞤼-𞤖𞤢𞤪𞤳𞤵𞥅𞤪⹁ 𞤧𞤢𞥄𞤪𞤫 𞤱𞤮𞤲𞤼𞤭𞤪𞤲𞤣𞤫 𞤸𞤭𞤪𞤲𞤢𞥄𞤲𞤺𞤫-𞤻𞤢𞥄𞤥𞤮. 𞤑𞤮 𞤩𞤵𞤪𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤶𞤫𞥅𞤲𞤢𞤴𞤮 𞤥𞤢𞥄𞤴𞤵𞤲𞤮. 𞤐𞤮 𞤼𞤢𞤱𞤢𞥄 𞤫 𞤩𞤫𞤲 𞤪𞤫𞤱𞤩𞤫 𞤫 𞤬𞤢𞤴𞤩𞤫 𞤱𞤮𞤲𞥆𞤮𞥅𞤩𞤫 𞤲𞤮𞤳𞥆𞤵𞤣𞤫 𞤳𞤵𞤩𞥆𞤢𞤲 𞤫 𞤲𞤣𞤫𞤪 𞤢𞤣𞤭𞤪𞤺𞤢𞤤 𞤱𞤢𞤴𞤤𞤭𞤼𞤭𞥅𞤲𞤺𞤢𞤤 𞤲𞤺𞤢𞤤.
𞤔𞤮𞤪𞤶𞤵 𞤏𞤫𞤴𞤢⹁ 𞤸𞤮𞥅𞤪𞤫𞥅𞤶𞤮 𞤂𞤭𞥅𞤦𞤫𞤪𞤭𞤴𞤢𞥄 𞤮𞤲⹁ 𞤩𞤢𞤥𞤼𞤭𞥅 𞤢𞤤𞤸𞤢𞥄𞤤𞤭 𞤩𞤭𞤯𞤼𞤫𞥅𞤲𞤣𞤫 𞤲𞤣𞤫 𞤮 𞤱𞤢𞤯𞥆𞤭𞤲𞥆𞤮𞥅 𞤺𞤭𞤤𞤢 𞤅𞤫𞥅𞤯𞤼𞤮⹁ 𞤦𞤢𞤯𞤼𞤢𞤲𞤫 𞤻𞤢𞤱𞤵 𞤑𞤮𞤾𞤭𞤣-𞥑𞥙.
𞤌 𞤴𞤢𞤥𞤭𞤪𞤭𞥅 𞤧𞤮𞥅𞤪𞤭𞥅𞤩𞤫 𞤢𞤣𞥆𞤢𞤲𞤮𞥅𞤩𞤫 𞤩𞤫𞤲 𞤲𞤺𞤢𞤥 𞤸𞤵𞥅𞤪𞤲𞤵𞤺𞤮𞤤 𞤸𞤢𞤯𞤢𞥄𞤯𞤭 𞤯𞤭𞤲 𞤴𞤮 𞤩𞤫 𞤪𞤵𞤼𞥆𞤮 𞤳𞤢 𞤣𞤢𞥄𞤳𞤢𞥄𞤶𞤭 𞤥𞤢𞤩𞥆𞤫.
𞤑𞤮 𞤸𞤢𞤯𞤢𞤲𞤮𞥅 𞤳𞤮𞤲 𞤬𞤮𞤨 𞤼𞤮𞤽𞤼𞤢𞥄𞤥𞤢 𞤺𞤭𞤤𞤢 𞤸𞤢𞤲𞤣𞤫 𞤫 𞤲𞤶𞤫𞤧𞤤𞤢𞥄𞤪𞤫⹁ 𞤩𞤢𞥄𞤱𞤮 𞤸𞤮𞥅𞤪𞤫𞥅𞤶𞤮 𞤮𞤲 𞤴𞤫𞥅𞤼𞤢𞥄𞤣𞤫 𞤢𞤪𞤵𞤩𞤫 𞤣𞤫𞤱𞤢𞤤 𞤳𞤢 𞤣𞤫𞤱𞤭𞤪𞤣𞤵 (𞤷𞤵𞥅𞤷𞤭𞥅𞤪𞤵) 𞤥𞤢𞤳𞥆𞤮 𞤱𞤮𞤲𞤣𞤫𞤥𞤢 𞤮 𞤱𞤢𞥄𞤱𞤢𞥄𞤼𞤢𞥄 𞤣𞤵𞥅𞤥𞤭𞤲𞤣𞤫 𞤧𞤮𞤳𞤵𞤺𞤮𞤤 𞤤𞤫𞤴𞤣𞤭 𞤲𞤣𞤭𞤲.
𞤑𞤮𞤲𞤮 𞤔𞤮𞤪𞤶𞤵 𞤏𞤫𞤴𞤢 𞤪𞤫𞥅𞤲𞤼𞤭𞤲𞤭𞥅 𞤴𞤭𞤥𞤩𞤫 𞤩𞤫𞤲 “𞤱𞤮𞤼𞤢 𞤩𞤫 𞤰𞤫𞤼𞥆𞤭𞤼𞤭𞤪 𞤭𞤼𞥆𞤵𞤺𞤮𞤤 𞤢𞤤𞤸𞤢𞥄𞤤𞤭 𞤩𞤭𞤯𞤼𞤫𞥅𞤲𞤣𞤫 𞤲𞤣𞤫𞤲 𞤱𞤢 𞤣𞤵𞤽𞤢𞤴𞤫𞥅 𞤸𞤵𞥅𞤱𞤵𞤺𞤮𞤤 𞤳𞤮 𞤩𞤫𞤴𞤣𞤢𞤼𞤢 𞤶𞤢𞥄𞤤𞤭𞤲𞤺𞤮𞤤 𞤻𞤢𞤱𞤵 𞤲𞤺𞤵𞤲.”
𞤊𞤭𞥅 𞤳𞤢𞤤𞤢 𞤲𞤣𞤫𞥅 𞤬𞤫𞤱𞤪𞤫 𞤥𞤢𞤳𞥆𞤮 𞤯𞤮𞥅 𞤢𞤣𞥆𞤢𞤲𞤭𞥅 𞤴𞤭𞤥𞤩𞤫 𞤩𞤫𞤲 𞤱𞤢𞤤𞥆𞤭𞤲𞤭𞥅 𞤩𞤫𞤪𞤯𞤫⹁ 𞤻𞤢𞤱𞤵 𞤳𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤲𞤺𞤵𞤲 𞤲𞤮 𞤩𞤫𞤴𞤣𞤢𞥄𞤣𞤫 𞤼𞤵𞤲 𞤧𞤢𞤦𞤵 𞤼𞤮𞤽𞤫 𞤯𞤫𞤲 𞤸𞤮𞤤𞥆𞤢𞥄𞤲𞤮 𞤱𞤮𞤲𞤣𞤫 𞤫𞤯𞤫 𞤸𞤢𞤯𞤵𞤣𞤫 𞤥𞤢𞥄 𞤲𞤫𞤩𞤲𞤵𞤼𞤵𞤣𞤫 𞤶𞤢𞥄𞤤𞤢𞤺𞤮𞤤 𞤻𞤢𞤱𞤵 𞤲𞤺𞤵𞤲.
 𞤀𞤤𞤬𞤢𞥄 𞤑𞤮𞤲𞤣𞤫  𞤼𞤢𞤱𞤢𞥄𞤳𞤢 𞤫 𞤴𞤢𞥄𞤳𞤮𞤪𞤢𞤤 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤁𞤫𞤲𞤺𞤸𞤢 ( ECOWAS – CEDEAO) 𞤼𞤭𞤶𞥆𞤢𞥄𞤩𞤫 𞤶𞤢𞤲𞤺𞤮 𞤼𞤮 𞤤𞤢𞥄𞤥𞤮𞤪𞤣𞤫 𞤄𞤢𞤥𞤢𞤳𞤮.
𞤖𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤲𞤶𞤮𞤱𞤮 𞤲𞤮 𞤧𞤢𞥄𞤼𞤭𞤲𞤢𞥄 𞤫 𞤼𞤵𞤥𞤦𞤮𞤲𞤣𞤭𞤪𞤢𞤤 𞤥𞤢𞤱𞤲𞤺𞤢𞤤 𞤫𞤩𞥆𞤢𞥄𞤲𞤺𞤢𞤤 𞤶𞤢𞤲𞤺𞤮 𞤫 𞤐𞤢𞥄𞤧𞤢𞥄𞤲𞤣𞤫 𞤻𞤢𞤤𞤲𞤣𞤫 𞥒𞥓 𞤃𞤮𞤪𞤧𞤮 𞤬𞤭𞥅 𞤴𞤫𞤱𞤼𞤵𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤁𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲.
𞤖𞤮𞥅𞤪𞤫𞥅𞤩𞤫 𞤲𞤢𞤴𞤮 𞤼𞤢𞤦𞤭𞤲𞤼𞤭𞤲𞤭 𞤼𞤢𞤱𞤫𞤺𞤮𞤤 𞤫 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤲𞤺𞤢𞤤. 𞤇𞤫𞤲 𞤳𞤮:
𞤐𞤮 𞤼𞤢𞤱𞤢𞥄 𞤫 𞤲𞤺𞤢𞤤 𞤴𞤢𞥄𞤳𞤮𞤪𞤢𞤤 𞤳𞤢𞤣𞤭 𞤴𞤭𞤥𞤩𞤫 𞤼𞤫𞤣𞥆𞤵𞤩𞤫 𞤱𞤢𞤲𞤮 𞤘𞤵𞤣𞤤𞤮𞤳 𞤔𞤮𞤲𞤢𞤼𞤢𞤲⹁ 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤐𞤭𞤶𞤫𞥅𞤪𞤭𞤴𞤢𞥄 𞤮𞤲⹁ 𞤳𞤢𞤻𞤵𞤲 𞤫 𞤟𞤢𞤲 𞤑𞤵𞤤𞤮𞤣 𞤑𞤢𞤧𞤭 𞤄𞤪𞤵⹁ 𞤸𞤮𞥅𞤪𞤫𞥅𞤶𞤮 𞤘𞤮𞥅𞤥𞤵 𞤁𞤫𞤲𞤺𞤸𞤢 𞤲𞤺𞤵𞤲.
𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭 𞤥𞤮 𞤐𞤭𞤶𞤫𞥅𞤪𞤭𞤴𞤢𞥄 𞤲𞤮 𞤼𞤢𞤱𞤢𞤲𞤮𞥅 𞤫 𞤧𞤢𞥄𞤼𞤭𞤲𞤢𞤲𞤮𞥅𞤩𞤫 𞤩𞤫𞤲⹁ 𞤳𞤮𞤲𞤮 𞤫 𞤸𞤫𞤩𞤭𞥅 𞤲𞤺𞤢𞤲𞤼𞤮. 𞤖𞤢𞤳𞥆𞤵𞤲𞤣𞤫 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤸𞤵𞥅𞤩𞤵𞤼𞤵𞤯𞤫 𞤯𞤫𞤲 𞤃𞤢𞤤𞤭⹁ 𞤳𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤥𞤮 𞤘𞤭𞤲𞤫 𞤫 𞤃𞤢𞤪𞤳 𞤑𞤢𞤦𞤮𞥅𞤪𞤫 𞤥𞤮 𞤄𞤵𞤪𞤳𞤭𞤲𞤢 𞤱𞤮𞤲𞤭 𞤼𞤢𞤱𞤢𞥄𞤳𞤢 𞤫 𞤴𞤢𞥄𞤳𞤮𞤪𞤢𞤤 𞤭𞤥𞥆𞤭𞤲𞤢𞥄𞤲𞤺𞤢𞤤 𞤲𞤺𞤢𞤤.
𞤂𞤭𞤣𞥆𞤭𞥅𞤩𞤫 𞤤𞤢𞥄𞤥𞤵 𞤲𞤺𞤵𞤲 𞤃𞤢𞤤𞤭 𞤸𞤮𞤤𞥆𞤭𞥅𞤲𞤮 𞤱𞤮𞤲𞤣𞤫 𞤩𞤫 𞤸𞤮𞥅𞤤𞤢𞥄𞤳𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤧𞤢𞤦𞤵 𞤮 𞤲𞤵𞤲𞤯𞤢𞥄. 𞤉 𞤼𞤵𞤥𞤦𞤮𞤲𞤣𞤭𞤪𞤢 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤅𞤢𞤸𞤫𞤤 𞤯𞤫𞤲⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤩𞤢𞤲𞤺𞤭𞤲𞥆𞤮 𞤱𞤮𞤲𞤣𞤫𞤥𞤢 𞤮𞤥𞤮 𞤱𞤮𞤲𞤢𞤲𞤭 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤳𞤢𞤻𞤵𞤲 𞤫 𞤻𞤫𞤥𞤼𞤭𞤲𞤺𞤮𞤤 𞤁𞤮𞤧𞤼𞤫𞤪𞤫 𞤃𞤢𞤤𞤭. 𞤌 𞤱𞤭𞤭 𞤳𞤢𞤣𞤭 𞤺𞤭𞤤𞤢 𞥒𞥐𞥑𞥔⹁ 𞤘𞤭𞤲𞤫 𞤲𞤮 𞤲𞤢𞤩𞤭𞥅 𞤧𞤮𞥅𞤪𞤭𞥅𞤩𞤫 𞥘𞥐𞥐 𞤫 𞤲𞤣𞤫𞤪 𞤤𞤫𞤧𞤣𞤭 𞤃𞤢𞤤𞤭.
𞤐𞤮 𞤱𞤮𞥅𞤣𞤭 𞤱𞤭𞤵𞤩𞤫 𞤱𞤮𞤲𞤣𞤫 𞤶𞤵𞥅𞤯𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮 𞤼𞤢𞤱𞤢𞥄 𞤫 𞤱𞤢𞤪𞤲𞤺𞤮 𞤱𞤢𞤯𞤵𞤲𞥋𞤺𞤮 𞤲𞤺𞤮𞤲 𞤃𞤢𞤤𞤭 𞤦𞤢𞤯𞤼𞤢𞤲𞤫 𞤧𞤫𞤨𞥆𞤵𞤪𞤵 𞤧𞤢𞤳𞥆𞤭𞤼𞤭𞥅𞤲𞤣𞤵 𞤱𞤢𞤯𞤵𞤲𞥋𞤣𞤵 𞤲𞤣𞤵𞤲 𞤄𞤢𞤥𞤢𞤳𞤮.
 

𞤔𞤫𞤲𞤺𞤫𞤤𞥆𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤯𞤭𞤲 𞤱𞤢𞤯𞤭𞥅 𞤳𞤮 𞤯𞤭 𞤢𞤲𞤣𞤭𞤪𞤢𞥄 𞤳𞤮𞤲. 𞤑𞤮 𞤨𞤢𞤴𞤳𞤵𞤲 𞤶𞤢𞤲𞤺𞤢𞤲𞤢𞥄𞤳𞤵𞤸𞤵𞤲 𞤳𞤵𞤲 𞤣𞤵𞥅𞤩𞤭 𞥑𞥗 𞤱𞤮𞤲𞤭 𞤳𞤮 𞤯𞤭  𞤱𞤢𞤪𞤭 𞤸𞤢𞤲𞤳𞤭 𞤫 𞤥𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥒𞥑 𞤃𞤮𞤪𞤧𞤮 𞤫 𞤲𞤣𞤫𞤪 𞤳𞤢𞤱𞤼𞤢𞤤 𞤁𞤢𞥄𞤪𞤫𞤧𞥆𞤢𞤤𞤢𞥄𞤥⹁ 𞤈𞤢𞤼𞤮𞥅𞤥𞤢. 𞤑𞤮 𞤫 𞤣𞤢𞤥𞤢𞤤 𞤧𞤢𞤨𞥆𞤢𞤩𞤢𞤤 𞤳𞤢 𞤣𞤵𞤯𞤢𞤤 𞤸𞤢𞤳𞥆𞤵𞤲𞥋𞤣𞤫𞤱𞤢𞤤 𞤧𞤵𞤳𞤢 𞤮𞤲 𞤬𞤫𞤱𞤲𞤣𞤭𞤲𞤮𞥅  𞤳𞤢 𞤶𞤢𞤲𞤺𞤣𞤫.
𞤍𞤭 𞤶𞤫𞤲𞤺𞤫𞤤𞥆𞤭 𞤬𞤫𞤤𞥆𞤭 𞤥𞤮 𞤳𞤢 𞤸𞤮𞥅𞤪𞤫 𞤴𞤫𞥅𞤧𞤮 𞤷𞤭𞤱𞤼𞤮 𞤥𞤢𞤳𞥆𞤮 𞤸𞤢𞤪𞤭 𞤫𞤩𞤫 𞤭𞤱𞤵𞤣𞤫 𞤳𞤢 𞤣𞤵𞤯𞤢𞤤. 𞤑𞤮 𞤀𞤤𞤸𞤢𞤧𞤢𞥄𞤲 𞤄𞤢𞤪𞤭 𞤧𞤵𞤳𞤢 𞤮𞤲 𞤭𞤲𞥆𞤫𞤼𞤫𞥅. 𞤃𞤢𞤱𞤩𞤫 𞤥𞤢𞤩𞥆𞤫 𞤩𞤫𞤲 𞤳𞤮 𞤚𞤫𞤤𞤭𞤥𞤫𞤤𞤫 𞤶𞤫𞤴𞤭𞤪𞤢𞥄.
𞤑𞤮 𞤫 𞤲𞤣𞤵𞥅 𞤤𞤫𞤱𞤪𞤵 𞤃𞤮𞤪𞤧𞤮 𞤯𞤮𞥅 𞤼𞤭𞤥𞥆𞤭 𞤣𞤵𞥅𞤩𞤭 𞤶𞤫𞥅𞤯𞤭𞤯𞤭 𞤺𞤭𞤤𞤢 𞤥𞤢𞤱𞤲𞤢𞤲 𞤥𞤢𞤳𞥆𞤮 𞤥𞤢𞥄𞤴𞤭 𞤫 𞤦𞤵𞤩𞥆𞤮𞤲𞥋𞤣𞤭𞤪𞤮 𞤱𞤢𞤯𞤵𞤲𞤮𞥅𞤲𞤺𞤮 𞤻𞤢𞤤𞤲𞤣𞤫 𞥓𞥐 𞤃𞤮𞤪𞤧𞤮 𞥒𞥐𞥑𞥔 𞤳𞤢 𞤧𞤫𞤪𞤢 𞤥𞤢𞥄𞤴𞤮 𞤈𞤮𞤺𞤦𞤢𞥄𞤲𞤫.
 
𞤌𞥅 𞤧𞤵𞤳𞤢 𞤯𞤮𞥅 𞤼𞤭𞤥𞥆𞤭𞤲𞤭𞥅 𞤯𞤭𞤯𞤮 𞤴𞤭𞤥𞤩𞤫 𞤱𞤢𞤪𞤢𞥄𞤩𞤫 𞤩𞤫𞤲 𞤦𞤢𞤯𞤼𞤢𞤲𞤫 𞤲𞤺𞤮𞥅 𞤧𞤫𞤨𞥆𞤮 𞤲𞤺𞤮 𞤥𞤮𞤶𞤮𞤦𞤫𞤪𞤫 FNDC 𞤲𞤮𞤣𞥆𞤭𞤼𞤭 𞤲𞤺𞤢𞤥 𞤭𞤥𞥆𞤭𞤲𞤺𞤮𞤤 𞤀𞤤𞤬𞤢𞥄 𞤑𞤮𞤲𞤣𞤫 𞤸𞤮𞥅𞤪𞤫 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲. 𞤖𞤢𞤪𞤭 𞤣𞤫𞤦𞥆𞤮 𞤺𞤮𞥅 𞤳𞤢𞤣𞤭 𞤭𞤲𞥆𞤫𞤼𞤫𞥅𞤯𞤮 𞤟𞤢𞥄𞤲 𞤃𞤢𞤪𞤭 𞤅𞤭𞤣𞤭𞤦𞤫𞥅 𞤬𞤫𞤤𞥆𞤢𞤲𞤮𞥅𞤥𞤢 𞤫 𞤀𞥄𞤩𞤵𞤲𞥋𞤣𞤫 𞤸𞤢𞤪𞤭 𞤸𞤮𞤥𞤮 𞤶𞤮𞥅𞤯𞤭 𞤫 𞤧𞤵𞥅𞤣𞤵 𞤸𞤢𞤳𞥆𞤮 𞤸𞤮𞤥𞤮 𞤲𞤣𞤢𞥄𞤪𞤵𞤣𞤫 𞤰𞤫𞤱𞤤𞤵.
𞤍𞤵𞥅𞤯𞤵𞤩𞤫 𞤳𞤢𞤣𞤭 𞤲𞤮 𞤦𞤢𞤪𞤥𞤭𞤲𞤢𞥄. 𞤉 𞤢𞥄𞤩𞤵𞤲𞥋𞤣𞤫⹁ 𞤧𞤵𞤳𞤢 𞤺𞤮𞥅 𞤬𞤫𞤤𞥆𞤢𞤲𞤮 𞤫 𞤸𞤮𞥅𞤪𞤫 𞤫 𞤲𞤣𞤫𞤪 𞤳𞤢𞤱𞤼𞤢𞤤 𞤖𞤢𞤥𞤣𞤢𞤤𞥆𞤢𞥄𞤸𞤭. 𞤑𞤮𞤲𞤮 𞤮𞤲 𞤯𞤮𞤲 𞤥𞤢𞥄𞤴𞤢𞥄𞤤𞤭. 𞤅𞤵𞤳𞤢 𞤺𞤮𞥅 𞤳𞤢𞤣𞤭 𞤲𞤮 𞤬𞤫𞤤𞥆𞤢𞥄 𞤸𞤫𞤣𞥆𞤫 𞤑𞤢𞤱𞤼𞤢𞤤 𞤑𞤮𞥅𞤤𞤮𞥅𞤥𞤢. 𞤑𞤮 𞤳𞤵𞤪𞤫 𞤯𞤭𞤯𞤭 𞤸𞤢𞤱𞤪𞤭 𞤫 𞤥𞤢𞤳𞥆𞤮.  𞤘𞤮𞥅𞤼𞤢𞤤 𞤳𞤢 𞤪𞤫𞥅𞤣𞤵⹁ 𞤲𞤺𞤢𞤤𞤢 𞤳𞤢 𞤦𞤫𞤷𞥆𞤫. 𞤉 𞤣𞤮𞤱 𞤲𞤦𞤢𞥄𞤱𞤳𞤭 𞤘𞤫𞤲𞤮 𞤮𞤲⹁ 𞤮𞥅 𞤯𞤮𞤮 𞤧𞤵𞤳𞤢 𞤳𞤢𞤣𞤭 𞤥𞤢𞥄𞤴𞤢𞥄𞤤𞤭.
𞤘𞤭𞤤𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤶𞤮𞥅𞤯𞤭𞥅 𞤸𞤮𞥅𞤪𞤫𞥅 𞤘𞤭𞤲𞤫 𞤫 𞤸𞤭𞤼𞤢𞥄𞤲𞥋𞤣𞤫 𞥒𞥐𞥑𞥐⹁ 𞤳𞤮 𞤩𞤵𞤪𞤭 𞥔𞥐𞥐 𞤴𞤭𞤥𞤩𞤫 𞤱𞤢𞤪𞤢𞥄𞤥𞤢.
𞤔𞤭𞤱𞤮 𞤀𞤬𞤺𞤢𞤲𞤭𞥅𞤶𞤮 𞤥𞤮 𞤩𞤵𞤪𞤲𞤢𞥄𞤤𞤭 𞤣𞤵𞥅𞤩𞤭 𞤧𞤢𞤨𞥆𞤮𞤴-𞤫-𞤶𞤮𞤱𞤭⹁ 𞤲𞤮 𞤥𞤢𞤲𞤼𞤫𞥅𞤣𞤫  𞤳𞤢 𞤲𞤶𞤵𞤩𞥆𞤵𞤤𞤭 𞤶𞤮𞤳𞥆𞤮𞤲𞥋𞤣𞤭𞤪𞤢𞤤 𞤧𞤢𞤦𞤵 𞤷𞤵𞥅𞤷𞤢𞤤 𞤸𞤢𞤳𞥆𞤮. 𞤒𞤮𞤲𞤼𞤫𞤪𞤫 𞤬𞤫𞤰𞥆𞤵𞤲𞥋𞤣𞤫 𞤯𞤮𞥅⹁ 𞤸𞤮 𞤣𞤢𞤪𞤼𞤭𞤲𞤮 𞤳𞤢𞤩𞤢𞤲𞤮𞥅𞤩𞤫 𞤼𞤢𞥄𞤤𞤭𞤦𞤢𞤥𞤩𞤫 𞤱𞤢𞤪𞤵𞤩𞤫 𞤦𞤫𞤲 𞤸𞤢𞤳𞥆𞤮.

𞤚𞤢𞤤𞤭𞤦𞤢𞤥𞤩𞤫 𞤩𞤫𞤲 𞤢𞤪𞤵 𞤳𞤢 𞤸𞤮𞤯𞤮 𞤥𞤢𞤩𞥆𞤫⹁ 𞤧𞤢𞤦𞤵 𞤦𞤫𞤲 𞤸𞤢𞤳𞥆𞤮 𞤳𞤮 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲 𞤱𞤮𞤲𞤭 𞤺𞤮𞤤𞥆𞤢𞤲𞤣𞤫. 𞤔𞤭𞤱𞤮 𞤸𞤮𞤲 𞤰𞤫𞤼𞥆𞤭 𞤬𞤭𞤲𞤳𞤢𞥄𞤪𞤭 (𞤬𞤫𞤼𞤫𞤤) 𞤥𞤢𞤱𞤩𞤫 𞤸𞤢𞤳𞥆𞤮 𞤲𞤣𞤭𞤲⹁ 𞤸𞤮 𞤱𞤢𞤪𞤭 𞤼𞤢𞥄𞤤𞤭𞤦𞤢𞤥𞤩𞤫 𞤯𞤭𞤯𞤮⹁ 𞤸𞤮 𞤦𞤢𞤪𞤥𞤭𞤲𞤭 𞤯𞤵𞥅𞤯𞤵𞤩𞤫 𞤫 𞤥𞤢𞤩𞥆𞤫. 𞤑𞤮 𞤯𞤵𞤥 𞤸𞤮𞥅𞤪𞤫𞥅𞤩𞤫 𞤣𞤭𞥅𞤱𞤢𞤤 𞤸𞤢𞤳𞥆𞤮 𞤱𞤭𞤫𞤼𞤫𞥅𞤲𞤺𞤢𞤤 𞤘𞤮𞥅𞤪 𞤸𞤮𞤤𞥆𞤭𞤼𞤭.
𞤇𞤢𞤱𞤼𞤭 𞤯𞤵𞤥⹁ 𞤼𞤢𞤤𞤭𞤦𞤢𞤥𞤩𞤫 𞤦𞤵𞤧 𞤢𞤪𞤵𞤲𞤮 𞤴𞤢𞤲𞤭 𞤫 𞤺𞤢𞤤𞥆𞤫 𞤥𞤢𞤩𞥆𞤫 𞤯𞤫𞤲⹁ 𞤳𞤮𞤲𞤮  𞤴𞤭𞤥𞤩𞤫 𞤸𞤮𞤯𞤮 𞤘𞤭𞤪𞤱𞤢 𞤲𞤺𞤮𞤲 𞤱𞤢𞤤𞥆𞤭𞤼𞤭𞥅 𞤸𞤢𞥄 𞤩𞤫 𞤪𞤢𞤯𞤭𞥅 𞤼𞤢𞥄𞤤𞤭𞤦𞤢𞤥𞤩𞤫 𞤩𞤫𞤲 𞤬𞤮𞤨.
𞤖𞤢𞤲𞤣𞤫 𞤳𞤢𞤣𞤭 𞤫 𞤥𞤢𞤱𞤦𞤢𞥄𞤪𞤫⹁ 𞥒𞥑 𞤃𞤮𞤪𞤧𞤮⹁ 𞤧𞤵𞤳𞤢𞥄𞤩𞤫 𞤑𞤢𞤲𞤢𞤳𞤢𞤲 𞤩𞤫𞤲 𞤴𞤢𞤤𞤼𞤵𞤲𞤮⹁ 𞤩𞤫 𞤲𞤢𞤲𞤺𞤭 𞤤𞤢𞥄𞤱𞤭 𞤯𞤭𞤲 𞤲𞤺𞤢𞤥 𞤰𞤢𞤥𞤼𞤵𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲 𞤲𞤣𞤢𞤴𞤺𞤵. 𞤐𞤣𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤯𞤢𞤩𞥆𞤢𞤴𞤲𞤮𞥅 𞤤𞤢𞥄𞤥𞤵⹁ 𞤮 𞤬𞤮𞤣𞤵𞤲𞤮 𞤑𞤢𞤲𞤳𞤢𞤳𞤢𞤲 𞤳𞤢𞤻𞤵𞤲 𞤫 𞤷𞤢𞤫 𞤯𞤫𞤲 𞤳𞤢 𞤣𞤮𞤱𞤪𞤭 𞤘𞤭𞤲𞤫⹁ 𞤲𞤣𞤭𞤴𞤢𞤲 𞤫 𞤲𞤣𞤢𞤴𞤺𞤵. 𞤑𞤮𞤲𞤮 𞤸𞤢𞥄 𞤶𞤮𞥅𞤲𞤭 𞤯𞤵𞤥 𞤤𞤢𞥄𞤼𞤢𞥄𞤳𞤭.

𞤑𞤮 𞤤𞤢𞥄𞤱𞤮𞤤 𞤲𞤢𞤴𞤢𞤩𞤮𞤤 𞤲𞤺𞤮𞤤 𞤲𞤭𞥅 𞤧𞤵𞤳𞤢𞥄𞤩𞤫 𞤑𞤢𞤲𞤳𞤢𞤲 𞤩𞤫𞤲 𞤲𞤮 𞤴𞤢𞤤𞤼𞤵𞤣𞤫. 𞤔𞤮𞥅𞤲𞤭 𞤳𞤮 𞤩𞤫 𞤬𞤢𞥄𞤤𞤢 𞤳𞤮 𞤴𞤮 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲 𞤣𞤢𞤪𞤲𞤢𞤲 𞤩𞤫 𞤘𞤢𞥄𞤤𞤢𞤤 (𞤦𞤢𞥄𞤪𞤢𞥄𞤧𞤭) 𞤲𞤮 𞤩𞤫 𞤸𞤫𞤩𞤭𞤪𞤢 𞤴𞤭𞥅𞤼𞤫 𞤫 𞤲𞤣𞤢𞤴𞤺𞤵. 𞤖𞤢𞤪𞤭 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤮𞤣𞤭𞥅𞤲𞤮 𞤣𞤢𞤪𞤲𞤵𞤺𞤮𞤤 𞤺𞤢𞥄𞤤𞤢𞤤 𞤫 𞤲𞤮𞥅𞤳𞥆𞤵𞥅𞤪𞤫 𞤱𞤭𞤫𞤼𞤫𞥅𞤲𞤣𞤫 𞤑𞤮𞥅𞥀𞤫𞤣𞤵. 𞤑𞤮𞤲𞤮 𞤸𞤢𞤴 𞤼𞤵𞥅𞤬𞤫𞥅𞤪𞤫 𞤱𞤮𞥅𞤼𞤫𞤪𞤫 𞤶𞤮𞥅𞤯𞥆𞤭𞤲𞤢𞥄𞤳𞤢 𞤯𞤮𞤲 𞤼𞤢𞤸𞤮.
 
𞤅𞤢𞤺𞤮 𞤥𞤢𞤩𞥆𞤫⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤸𞤵𞥅𞤩𞤲𞤢𞤴 𞤳𞤮 𞤮 𞤬𞤮𞤣𞤭 𞤩𞤫 𞤳𞤮𞤲 𞤢𞤣𞤮 𞤮 𞤭𞤥𞥆𞤢𞥄𞤣𞤫 𞤳𞤢 𞤶𞤵𞤤𞥆𞤫𞤪𞤫. 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲 𞤲𞤮 𞤱𞤢𞤯𞥆𞤭𞤲𞤭 𞤥𞤮 𞤭𞤥𞥆𞤢𞤺𞤮𞤤 𞤧𞤢𞤦𞤵𞤲𞤢 𞤮 𞤼𞤭𞤥𞥆𞤢𞤲𞤢𞤴 𞤶𞤮𞥅𞤯𞤢𞤲𞤯𞤫 𞤯𞤭𞤯𞤭 𞤯𞤫𞤲 𞤸𞤭𞤳𞥆𞤢. 𞤑𞤮𞤲𞤮 𞤲𞤮𞤲⹁ 𞤮𞤥𞤮 𞤢𞥄𞤣𞤭𞥅 𞤮 𞤣𞤢𞤪𞤮𞤼𞤮 𞤳𞤢𞤣𞤭 𞤼𞤢𞤼𞤢𞤩𞤵𞤲. 𞤑𞤮 𞤯𞤵𞤥 𞤮 𞤢𞤣𞥆𞤭𞤪𞤢𞤲𞤭 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫. 𞤑𞤮𞤲𞤮 𞤱𞤮𞥅𞤣𞤭𞥅 𞤫 𞤧𞤵𞤳𞤢𞥄𞤩𞤫 𞤑𞤢𞤲𞤳𞤢𞤲 𞤩𞤫𞤲⹁ 𞤱𞤭𞤵𞤩𞤫 𞤱𞤮𞤲𞤣𞤫 𞤶𞤮𞥅𞤯𞤢𞤲𞤣𞤫 𞤼𞤢𞤼𞤢𞤩𞤫𞤪𞤫 𞤱𞤢𞤯𞤢𞤼𞤢𞥄. 𞤇𞤫 𞤬𞤢𞥄𞤤𞤢 𞤴𞤮 𞤮 𞤭𞤥𞥆𞤮⹁ 𞤺𞤮𞤤𞥆𞤮𞥅𞤱𞤮 𞤤𞤮𞤲𞤼𞤮𞥅 𞤥𞤮.

𞤖𞤢𞤲𞤣𞤫⹁ 𞤫 𞤲𞤣𞤫𞤪 𞤲𞤶𞤢𞤥𞤯𞤭 𞤼𞤢𞤼𞤭 𞤧𞤵𞤳𞤢𞥄𞤩𞤫 𞤩𞤫𞤲 𞤧𞤵𞤲𞥆𞤵𞤲𞤮 𞤼𞤢𞤤𞥆𞤭𞥅𞤶𞤫 𞤫 𞤷𞤢𞤤𞤯𞤭 𞤳𞤢 𞤯𞤢𞤼𞤫-𞤷𞤫𞤤𞤫⹁ 𞤩𞤫 𞤬𞤭𞤯𞤭 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤫 𞤯𞤢𞤲𞤣𞤮𞤳𞤢𞥄𞤩𞤫 (𞤨𞤮𞤤𞤭𞥅𞤧𞤢𞥄𞤩𞤫) 𞤩𞤫𞤲 𞤳𞤢𞥄𞤰𞤫. 𞤂𞤢𞥄𞤥𞤵 𞤲𞤺𞤵𞤲 𞤭𞤼𞥆𞤵𞤲𞤮 𞤧𞤮𞥅𞤪𞤭𞥅𞤩𞤫 𞤳𞤮 𞤱𞤢𞤤𞥆𞤭𞤼𞤮𞥅 𞤯𞤢𞤲𞤣𞤮𞤳𞤢𞥄𞤩𞤫 𞤩𞤫𞤲. 𞤄𞤵𞤴 𞤫 𞤥𞤢𞤩𞥆𞤫 𞤦𞤢𞤪𞤥𞤵𞤲𞤮. 𞤑𞤮𞤲𞤮⹁ 𞤳𞤭𞥅𞤳𞤭𞥅𞤯𞤫 𞤯𞤮𞥅⹁ 𞤩𞤵𞥅𞤩𞤼𞤵 𞤲𞤺𞤵𞤲 𞤬𞤵𞤯𞥆𞤭𞤳𞤫 𞤢𞤪𞤼𞤵𞤣𞤫 𞤳𞤢 𞤧𞤢𞥄𞤪𞤫 𞤑𞤢𞤲𞤳𞤢𞤲
𞤉 𞤖𞤮𞤪𞤦𞤭𞤪𞥆𞤫 𞤬𞤫𞤰𞥆𞤵𞤲𞥋𞤣𞤫⹁ 𞤃𞤮𞤸𞤢𞤥𞥆𞤫𞤣 𞤔𞤢𞥄𞤲𞤫𞥅⹁ 𞤶𞤢𞥄𞤺𞤮𞤪𞤢𞥄𞤯𞤮 𞤮𞤲 𞤳𞤢 𞤲𞤣𞤫𞤲𞤳𞤢⹁ 𞤴𞤢𞤸𞤵𞤲𞤮 𞤑𞤢𞤲𞤳𞤢𞤲 𞤻𞤭𞤨𞥆𞤵𞤺𞤮𞤤 𞤩𞤫𞤪𞤯𞤫 𞤧𞤵𞤳𞤢𞥄𞤩𞤫 𞤩𞤫𞤲. 𞤑𞤮𞤲𞤮 𞤩𞤫 𞤶𞤢𞤩𞤢𞥄𞤤𞤭. 𞤇𞤫 𞤶𞤢𞤩𞥆𞤮𞤪𞤭 𞤥𞤮 𞤱𞤭𞤵𞤺𞤮𞤤⹁ 𞤔𞤀𞥄𞤐𞤉𞥅! 𞤇𞤌𞤑𞥆𞤀𞤚𞤀𞥄! 
𞤅𞤭𞤺𞤭𞤪𞤭 𞤫 𞤑𞤵𞤪𞤵𞤧𞤢 𞤳𞤢𞤣𞤭⹁ 𞤷𞤢𞤫 𞤯𞤭𞤯𞤭 𞤳𞤫𞤪𞤲𞤵𞤣𞤵𞤯𞤫 𞤫 𞤑𞤢𞤲𞤳𞤢𞤲⹁ 𞤴𞤢𞤤𞤼𞤵𞤲𞤮 𞤫 𞤯𞤫𞥅 𞤦𞤢𞤤𞤯𞤫 𞤬𞤫𞤰𞥆𞤵𞤯𞤫. 𞤑𞤮 𞤤𞤫𞤴𞤣𞤭 𞤲𞤣𞤭𞤲 𞤬𞤮𞤨 𞤸𞤢𞥄𞤲𞤵𞤲𞤮𞥅 𞤭𞤥𞥆𞤮𞤣𞤢𞥄𞤣𞤫 𞤬𞤭𞥅 𞤣𞤢𞤪𞤼𞤢𞤺𞤮𞤤 𞤲𞤺𞤵𞥅 𞤲𞤶𞤢𞤺𞥆𞤵 𞤣𞤵𞥅𞤥𞤭𞥅𞤲𞤺𞤵 𞤸𞤮𞥅𞤪𞤫 𞤘𞤭𞤲𞤫.              
𞤂𞤭𞥅𞤣𞤭𞥅𞤩𞤫 𞤩𞤫𞤲 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤃𞤢𞤤𞤭 𞤩𞤫𞤲 𞤣𞤢𞤪𞤼𞤭𞤲𞤭𞥅 𞤧𞤫𞤨𞥆𞤵𞤪𞤵 𞤲𞤣𞤵𞤲 𞤸𞤢𞥄 𞤶𞤵𞥅𞤤𞤣𞤫𞥅𞤪𞤫 𞤣𞤮𞤲𞤳𞤭𞤲 𞤬𞤫𞤰𞥆𞤢. 
𞤑𞤮 𞤃𞤮𞥅𞤣𞤭 𞤐𞤵𞥅𞤸𞤵 𞤅𞤢𞥄𞤪⹁ 𞤺𞤮𞥅𞤼𞤮 𞤫 𞤸𞤮𞥅𞤪𞤫𞥅𞤩𞤫 𞤣𞤭𞤤𞥆𞤢𞤲𞤣𞤫 M5 𞤱𞤮𞤲𞤭 𞤳𞤮 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫 𞤩𞤫 𞤬𞤭𞤪𞤼𞤭𞥅 𞤴𞤢𞤥𞤭𞤪𞤮𞥅𞤪𞤫 𞤥𞤢𞤩𞥆𞤫 𞤴𞤮 𞤴𞤭𞤥𞤩𞤫 𞤩𞤫𞤲 𞤥𞤵𞤪𞤼𞤢𞤲 𞤤𞤢𞥄𞤥𞤵 𞤲𞤺𞤵𞤲.
𞤔𞤵𞥅𞤤𞤣𞤫 𞤣𞤮𞤲𞤳𞤭𞤲 𞤳𞤮 𞤫 𞤤𞤢𞤲𞥆𞤮𞥅𞤣𞤫 𞤲𞤣𞤵𞥅 𞤤𞤫𞤱𞤪𞤵 𞤃𞤮𞤪𞤧𞤮 𞤯𞤮𞥅 𞤧𞤢𞥄𞤼𞤭𞥅.
𞤉 𞤳𞤮𞤲𞤺𞤮𞤤 𞤥𞤮𞥅𞤣𞤭 𞤐𞤵𞥅𞤸𞤵 𞤅𞤢𞥄𞤪⹁ 𞤳𞤮 𞤩𞤫 𞤣𞤢𞤪𞤼𞤭𞤲𞤢𞤲𞤭⹁ “𞤳𞤮 𞤲𞤫𞤱𞤭𞤲𞤢𞤲𞤺𞤮𞤤 𞤃𞤢𞤤𞤭𞤲𞤳𞤮𞥅𞤩𞤫 𞤩𞤫𞤲 𞤲𞤮 𞤩𞤫 𞤸𞤫𞤦𞤭𞤤𞤮𞤪𞤢 𞤬𞤭𞥅 𞤶𞤵𞥅𞤤𞤣𞤫𞥅𞤪𞤫 𞤲𞤣𞤫𞤲. 𞤍𞤮𞥅 𞤸𞤢𞥄 𞤶𞤵𞥅𞤤𞤣𞤫𞥅𞤪𞤫 𞤲𞤣𞤫𞤲 𞤬𞤫𞤰𞥆𞤢⹁ 𞤧𞤫𞤨𞥆𞤵𞤪𞤵 𞤱𞤢𞤯𞤫𞤼𞤢𞥄𞤳𞤫. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤮 𞤱𞤭𞤭 𞤫𞤩𞤫 𞤸𞤫𞤦𞤭𞤤𞤢𞤲𞤢𞥄𞤣𞤫 𞤶𞤢𞤩𞥆𞤢𞤺𞤮𞤤 𞤸𞤮𞥅𞤪𞤫𞥅𞤩𞤫 𞤤𞤢𞤪𞤫 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤩𞤫𞤲”.
𞤖𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤼𞤢𞤼𞤭 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤼𞤭𞤲𞤼𞤭𞤣𞤢𞤴 𞤃𞤢𞤤𞤭 𞤲𞤺𞤢𞤥 𞤶𞤭𞤩𞤼𞤵𞤺𞤮𞤤 𞤶𞤭𞥅𞤩𞤮𞤤𞤣𞤵 𞤲𞤣𞤵 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲 𞤱𞤮𞤲𞤭 𞤫 𞤥𞤵𞤲.
𞤅𞤢𞤺𞤮 𞤤𞤭𞤣𞥆𞤭𞥅𞤩𞤫 𞤩𞤫𞤲⹁ 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤭𞤱𞤢𞤴 𞤸𞤮𞥅𞤪𞤫 𞤤𞤫𞤧𞤣𞤭 𞤲𞤣𞤭𞤲⹁ 𞤧𞤢𞤦𞤵𞤲𞤢 𞤮 𞤱𞤢𞥄𞤱𞤢𞥄𞤤𞤭 𞤣𞤢𞤪𞤼𞤭𞤲𞤣𞤫 𞤸𞤢𞤪𞤫 𞤶𞤭𞤸𞤢𞥄𞤣𞤮𞥅𞤩𞤫 𞤩𞤫𞤲⹁ 𞤫 𞤺𞤵𞤴𞤢𞥄𞤤𞤫 𞤯𞤫𞤲. 𞤌 𞤱𞤢𞥄𞤱𞤢𞥄𞤤𞤭 𞤳𞤢𞤣𞤭 𞤸𞤫𞤩𞥆𞤭𞤼𞤢𞥄𞤣𞤫 𞤳𞤢𞤣𞤭 𞤷𞤢𞤯𞤫𞥅𞤤𞤫 𞤃𞤢𞤤𞤭 𞤳𞤢 𞤦𞤢𞤲𞤽𞤫 𞤲𞤺𞤢𞤤𞤵.
𞤘𞤮𞤥𞤲𞤢𞤼𞤫𞥅𞤪𞤭 𞤥𞤢𞤤𞥆𞤢 𞤔𞤢𞥄𞤺𞤮𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤⹁ 𞤬𞤮𞤣𞤭𞥅 𞤶𞤮𞤯𞥆𞤭𞤲𞤺𞤮𞤤 𞤶𞤢𞥄𞤺𞤮𞤪𞤢𞤤 𞤨𞤮𞤼𞥆𞤢𞤤 𞤳𞤫𞤧𞤢𞤤⹁ 𞤫 𞤱𞤢𞤴𞤤𞤵𞤺𞤮𞤤 𞤻𞤢𞥄𞤱𞤮𞥅𞤩𞤫 𞤅𞤵𞥅𞤣𞤵 𞤅𞤢𞤪𞤭𞤴𞤢 𞤥𞤢𞤱𞤳𞤢 𞤩𞤫𞤲⹁ 𞤳𞤮𞤲𞤮 𞤤𞤭𞤣𞥆𞤭𞥅𞤩𞤫 𞤩𞤫𞤲 𞤶𞤢𞤩𞤢𞥄𞤤𞤭 𞤯𞤵𞤥.
𞤖𞤮𞤤 𞤮𞤲 𞤣𞤢𞤪𞤮𞤼𞤮𞥅𞤯𞤮 𞤫 𞤭𞤲𞤣𞤫 𞤬𞤫𞤣𞥆𞤫 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤲𞤣𞤫𞤲؟
𞤄𞤢𞤯𞤼𞤢𞤲𞤫 𞤥𞤢𞥄𞤴𞤣𞤫 𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤭𞤦𞤢𞤤𞤭 𞤲𞤣𞤫𞤲⹁ 𞤯𞤵𞥅𞤯𞤵𞤩𞤫 𞤲𞤮 𞤤𞤢𞤲𞤣𞤭𞤼𞤢𞥄𞤣𞤫 𞤸𞤮𞤤  𞤱𞤮𞤲𞤭 𞤮𞤲 𞤤𞤮𞤲𞤼𞤮𞤼𞤮𞥅𞤯𞤮 𞤥𞤮 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤑𞤮𞤼𞤣𞤭𞤾𞤢𞥄𞤪 𞤫 𞤒𞤢𞤪𞤳𞤮 𞥒𞥐𞥒𞥐.  𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤳𞤮 𞤳𞤢𞤲𞤳𞤮 𞤼𞤮𞤯𞥆𞤭𞤲𞤮𞥅 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤬𞤫𞤣𞥆𞤫 𞤥𞤢𞤤𞥆𞤢 𞤸𞤫𞤪𞤼𞤮 (RHDP) 𞤲𞤺𞤮𞤲.
 
𞤘𞤭𞤤𞤢 𞤮 𞤥𞤢𞥄𞤴𞤭 𞤻𞤢𞤤𞤲𞤣𞤫 𞥘 𞤃𞤮𞤪𞤧𞤮 𞥒𞥐𞥒𞥐⹁ 𞤱𞤫𞤲𞤶𞤮𞤲𞥋𞤣𞤭𞤪𞤮 𞤸𞤮𞥅𞤪𞤫 𞤮𞤲 𞤤𞤮𞤲𞤼𞤮𞤼𞤮𞥅𞤯𞤮 𞤥𞤮 𞤯𞤵𞥅𞤯𞤭𞥅. 𞤏𞤮𞥅𞤣𞤭𞥅 𞤬𞤫𞤤𞥆𞤵𞤼𞤵𞤩𞤫 𞤱𞤮𞤲𞤣𞤫 𞤏𞤢𞤼𞤢𞤪𞤢𞥄 𞤻𞤭𞥅𞤩𞤲𞤢𞤴 𞤳𞤮 𞤮 𞤬𞤮𞤣𞤭 𞤳𞤮𞤲⹁ 𞤮 𞤧𞤵𞤩𞤮𞥅 𞤣𞤢𞤪𞤮𞤼𞤮𞥅𞤯𞤮 𞤺𞤮𞥅. 𞤑𞤮𞤲𞤮 𞤸𞤮𞥅𞤪𞤫𞥅𞤩𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤼𞤭𞤲𞤼𞤵𞤣𞤵𞤲𞤮 𞤫 𞤈𞤫𞤬𞤦𞤭𞥅𞤪𞥆𞤫 (𞤢𞤤𞤢𞤼)⹁ 𞤩𞤫 𞤬𞤮𞤼𞥆𞤭 𞤱𞤮𞤲𞤣𞤫 𞤩𞤫 𞤼𞤮𞤯𞥆𞤭𞤳𞤫 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤳𞤮 𞤣𞤢𞤪𞤮𞥅 𞤫 𞤭𞤲𞤣𞤫 𞤥𞤢𞤩𞥆𞤫.
 
𞤏𞤢𞤼𞤢𞤪𞤢𞥄 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥗𞥘 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤶𞤫𞥅𞤼𞤢𞤼𞤭). 𞤌 𞤱𞤭𞤵𞤲𞤮 𞤮 𞤬𞤫𞤰𞥆𞤭𞤲𞤢𞤴 𞤤𞤢𞥄𞤥𞤵 𞤲𞤺𞤵𞤲 𞤫 𞤶𞤵𞥅𞤯𞤫 𞤧𞤵𞤳𞤢𞥄𞤩𞤫 𞤩𞤫𞤲. 𞤑𞤮𞤲𞤮 𞤥𞤢𞥄𞤴𞤣𞤫 𞤘𞤮𞤲 𞤑𞤵𞤤𞤭𞤦𞤢𞤤𞤭 𞤲𞤣𞤫𞤲 𞤢𞤣𞥆𞤭𞥅 𞤶𞤭𞤩𞤭-𞤤𞤭𞤩𞤭.  𞤀𞤣𞤮 𞤏𞤢𞤼𞤢𞤪𞤢𞥄 𞤼𞤮𞤯𞥆𞤢𞥄𞤣𞤫 𞤘𞤮𞤲 𞤑𞤵𞤤𞤭𞤦𞤢𞤤𞤭⹁ 𞤮 𞤱𞤭𞤵𞤲𞤮 𞤧𞤭 𞤄𞤫𞤣𞤭𞤴𞤫𞥅 𞤣𞤢𞤪𞤭𞤳𞤫 𞤬𞤭𞥅 𞤱𞤮𞤲𞤵 𞤸𞤮𞥅𞤪𞤫 𞤤𞤫𞤧𞤣𞤭 𞤲𞤣𞤭𞤲⹁ 𞤮 𞤣𞤢𞤪𞤮𞤼𞤮 𞤳𞤢𞤲𞤳𞤮 𞤳𞤢𞤣𞤭. 𞤄𞤫𞤣𞤭𞤴𞤫𞥅 𞤤𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤮 𞤣𞤢𞤪𞤮𞤼𞤮 𞤬𞤭𞥅 𞤳𞤢𞤤𞤢 𞤮 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥘𞥖 𞤫 𞤸𞤭𞤲𞤮 𞤤𞤫 𞤳𞤢𞤣𞤭⹁ 𞤮 𞤤𞤢𞥄𞤥𞤭𞤲𞤮𞤳𞤫 𞤣𞤵𞥅𞤩𞤭 𞤶𞤫𞥅𞤺𞤮𞥅 𞤧𞤭 𞤮 𞤬𞤮𞤤𞥆𞤢𞥄.
 
𞤒𞤭𞤥𞤩𞤫  𞤏𞤢𞤼𞤢𞤪𞤢𞥄 𞤩𞤫𞤲 𞤲𞤮 𞤸𞤵𞤤𞤭 𞤶𞤮𞥅𞤲𞤭 𞤱𞤮𞤼𞤢 𞤩𞤫 𞤬𞤮𞥅𞤤𞤫𞥅 𞤧𞤭 𞤺𞤮𞥅𞤼𞤯𞤮 𞤺𞤮𞥅 𞤣𞤢𞤪𞤭𞤳𞤫 𞤫 𞤭𞤲𞤣𞤫 𞤥𞤢𞤩𞥆𞤫. 𞤉𞤩𞤫 𞤸𞤵𞤤𞤭 𞤳𞤢𞤣𞤭 𞤱𞤮𞤼𞤢 𞤧𞤵𞤩𞤢𞤺𞤮𞤤 𞤲𞤺𞤮𞤤 𞤺𞤮𞥅𞤼𞤯𞤮 𞤺𞤮𞥅 𞤢𞤣𞥆𞤵 𞤬𞤭𞤼𞤲𞤢 𞤫 𞤲𞤣𞤫𞤪 𞤬𞤫𞤣𞥆𞤫 𞤥𞤢𞤩𞥆𞤫 𞤲𞤣𞤫𞤲. 𞤉 𞤥𞤭𞥅𞤶𞤮 𞤥𞤢𞤩𞥆𞤫⹁ 𞤳𞤮 𞤏𞤢𞤼𞤢𞤪𞤢 𞤼𞤢𞤲 𞤱𞤢𞥄𞤱𞤭 𞤼𞤢𞤦𞤭𞤲𞤼𞤭𞤲𞤣𞤫 𞤲𞤢𞤲𞤮𞤲𞥋𞤣𞤭𞤪𞤢𞤤 𞤸𞤢𞤳𞥆𞤵𞤲𞥋𞤣𞤫 𞤥𞤢𞤩𞥆𞤫⹁ 𞤬𞤫𞤤𞥆𞤭𞤲𞤼𞤭𞤲𞤢𞤲𞤢 𞤩𞤫 𞤨𞤮𞥅𞤤𞤺𞤢𞤤 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮.
 
𞤖𞤫𞥅𞤱𞤵𞤩𞤫 𞤲𞤮𞤲 𞤲𞤮 𞤢𞥄𞤲𞤭 𞤧𞤭 𞤏𞤢𞤼𞤢𞤪𞤢𞥄 𞤣𞤢𞤪𞤭𞤳𞤫⹁ 𞤱𞤮𞤼𞤢 𞤯𞤵𞤥 𞤭𞤥𞥆𞤭𞤲𞤼𞤭𞤲 𞤸𞤢𞤩𞤪𞤫 𞤳𞤢 𞤲𞤣𞤫𞤪 𞤤𞤫𞤴𞤣𞤭. 𞤏𞤮𞥅𞤣𞤭𞥅 𞤱𞤭𞤵𞤩𞤫⹁ 𞤬𞤭𞥅 𞤳𞤢𞤤𞤢 𞤮 𞤧𞤭𞤲𞤷𞤭𞥅 𞤧𞤢𞤪𞤭𞤴𞤢 𞤥𞤢𞤱𞤳𞤢 𞤥𞤢𞤤𞥆𞤢 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫⹁ 𞤯𞤵𞤥 𞤣𞤵𞤽𞤭𞤲𞤢𞤲𞤢𞥄 𞤥𞤮 𞤣𞤢𞤪𞤢𞤺𞤮𞤤 𞤧𞤢𞤦𞤵 𞤮 𞤼𞤭𞤥𞥆𞤭𞤲𞤭𞥅 𞤶𞤮𞥅𞤯𞤢𞤲𞤯𞤫 𞤯𞤭𞤯𞤭 𞤳𞤢 𞤶𞤵𞤤𞥆𞤫𞤪𞤫. 𞤉 𞤸𞤭𞤲𞤤𞤫⹁ 𞤼𞤮𞤯𞥆𞤫𞤪𞤫 𞥑𞥘𞥓𞤩𞤫𞤪𞤫 𞤳𞤢 𞤣𞤮𞤧𞤼𞤫𞤪𞤫 𞤸𞤫𞤧𞤪𞤫 𞤲𞤮 𞤱𞤭𞤭 𞤱𞤮𞤲𞤣𞤫𞤥𞤢 𞤻𞤢𞥄𞤱𞤮𞥅𞤶𞤫 𞤬𞤫𞤱𞤲𞤣𞤭𞤲𞤮𞥅𞤯𞤫 𞤯𞤫𞤲 𞤢𞤣𞤮 𞥒𞥐𞥑𞥖 𞤲𞤮 𞤱𞤢𞤯𞥆𞤭𞥅 𞤳𞤢𞤣𞤭 𞤸𞤢𞤲𞤣𞤫. 𞤁𞤮𞤧𞤼𞤫𞤪𞤫 𞤬𞤫𞤱𞤲𞤣𞤭𞤲𞤮𞥅𞤲𞤣𞤫 𞤲𞤣𞤫𞤲 𞤮𞤲𞤼𞤵𞤥𞤢 𞤤𞤫⹁ 𞤳𞤮 𞤶𞤮𞥅𞤯𞤢𞤲𞤯𞤫 𞤯𞤭𞤯𞤭 𞤼𞤢𞤲 𞤲𞤫𞤱𞤲𞤭.  𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤲𞤣𞤫 𞤏𞤢𞤼𞤢𞤪𞤢𞥄 𞤬𞤮𞥅𞤤𞤵𞤲𞤮𞥅 𞤳𞤢 𞤧𞤵𞤩𞤮 𞥒𞥐𞥑𞥐⹁ 𞤄𞤢𞤺𞤦𞤮 𞤧𞤢𞤤𞤭𞤲𞤮 𞤭𞤥𞥆𞤢𞥄𞤣𞤫. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞤪𞤫 𞤥𞤢𞤱𞤲𞤣𞤫 𞤬𞤵𞤯𞥆𞤭𞤼𞤢𞥄𞤣𞤫 𞤫 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤢𞤼𞤮 𞤸𞤫𞤣𞥆𞤭𞤲𞤮 𞤫 𞤲𞤣𞤫𞤲 𞤸𞤢𞤪𞤫.
 
𞤑𞤮 𞤫 𞤯𞤫𞥅 𞤦𞤢𞤤𞤯𞤫 𞤧𞤢𞥄𞤼𞤭𞥅𞤯𞤫 𞤯𞤮𞥅⹁ 𞤀𞤤𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤩𞤢𞤲𞤺𞤭𞤲𞤼𞤢 𞤥𞤭𞥅𞤶𞤮 𞤥𞤢𞤳𞥆𞤮 𞤲𞤺𞤮𞤲. 𞤑𞤮 𞤻𞤢𞤤𞤲𞤣𞤫 𞥓𞥑 𞤤𞤫𞤱𞤪𞤵 𞤔𞤵𞤳𞤮 𞤱𞤮𞤲𞤭 𞤳𞤮 𞤸𞤢𞤨𞥆𞤢𞥄 𞤬𞤭𞥅 𞤲𞤢𞥄𞤣𞤵𞤺𞤮𞤤 𞤭𞤲𞤯𞤫 𞤣𞤢𞤪𞤮𞤼𞤮𞥅𞤩𞤫 𞤩𞤫𞤲 𞤳𞤢 𞤘𞤮𞥅𞤥𞤵 𞤅𞤵𞤩𞤮 𞤬𞤭𞥅 𞤧𞤵𞤩𞤮 𞤲𞤺𞤮𞤲 𞥒𞥐𞥒𞥐.
𞤃𞤮𞤶𞤮𞤦𞤫𞤪𞤫 FNDC 𞤲𞤣𞤫𞤲 𞤲𞤮𞤣𞥆𞤵𞤼𞤵𞤲𞤮 𞤧𞤫𞤨𞥆𞤮 𞤸𞤢𞤲𞤣𞤫  𞤻𞤢𞤤𞤲𞤣𞤫 𞥒𞥒 𞤃𞤮𞤪𞤧𞤮  𞤳𞤢 𞤤𞤢𞥄𞤥𞤮𞤪𞤣𞤫 𞤑𞤮𞥅𞤲𞤢𞥄𞤳𞤭𞤪𞤭. 𞤊𞤢𞥄𞤲𞤣𞤢𞥄𞤪𞤫 𞤧𞤫𞤨𞥆𞤮 𞤲𞤺𞤮𞤲 𞤳𞤮 𞤴𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲 𞤭𞤥𞥆𞤮 𞤳𞤢 𞤶𞤵𞤤𞥆𞤫𞤪𞤫⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤮 𞤢𞤤𞤢𞥄 𞤻𞤭𞥅𞤩𞤲𞤵𞤣𞤫 𞤻𞤢𞥄𞤱𞤮𞥅𞤶𞤫 𞤤𞤫𞤧𞤣𞤭 𞤣𞤭𞤲.
 
𞤁𞤮𞤧𞤼𞤫𞤪𞤫 𞤘𞤭𞤲𞤫 𞥒𞥐𞥑𞥐 𞤲𞤣𞤫𞤲⹁ 𞤲𞤮 𞤸𞤢𞤨𞥆𞤵𞤲𞤮𞥅 𞤶𞤮𞥅𞤯𞤢𞤲𞤯𞤫 𞤯𞤭𞤯𞤭 𞤯𞤫 𞤨𞤮𞥅𞤯𞤮𞤼𞤢𞥄𞤳𞤮⹁ 𞤲𞤫𞥅𞤩𞤲𞤮𞤼𞤢𞥄𞤳𞤮. 𞤑𞤮𞤲𞤮 𞤲𞤣𞤫 𞤼𞤢𞤱𞤲𞤮𞥅 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮 𞤬𞤭𞤩𞤭 𞤤𞤵𞤼𞥆𞤵𞤺𞤮𞤤 𞤳𞤢 𞤤𞤢𞥄𞤥𞤵⹁ 𞤮 𞤤𞤮𞤲𞤼𞤭𞤲𞤭 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤫 𞤧𞤵𞤩𞤮 𞤲𞤺𞤮 𞤮 𞤧𞤭𞥅𞤲𞤵𞤲𞤮𞥅 𞤻𞤢𞤤𞤲𞤣𞤫 𞥒𞥒 𞤐𞤦𞤮𞥅𞤴𞤮 𞥒𞥐𞥒𞥐. 𞤐𞤣𞤫𞤲 𞤻𞤢𞤤𞤲𞤣𞤫⹁ 𞤳𞤮 𞤩𞤵𞤪𞤭 𞤴𞤭𞤩𞤫 𞤼𞤫𞥅𞤥𞤫𞤣𞤫𞤪𞤫 𞤱𞤢𞤪𞤢𞤲𞤮 𞤫 𞤲𞤣𞤫𞤪 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤲𞤮 𞤴𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤷𞤢𞤼𞤮 𞤫 𞤤𞤮𞤲𞤼𞤭𞤲𞤺𞤮𞤤 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤳𞤢𞤻𞤵𞤲 𞤫 𞤶𞤮𞥅𞤯𞥆𞤭𞤲𞤺𞤮𞤤 𞤲𞤭𞤤𞥆𞤢𞥄𞤩𞤫 𞤥𞤢𞤳𞥆𞤮 𞤳𞤢 𞤧𞤵𞥅𞤣𞤵 𞤧𞤢𞤪𞤭𞤴𞤭𞤲𞤭𞤪𞤲𞤣𞤵.
 
𞤄𞤢𞤯𞤼𞤢𞤲𞤫 𞤯𞤵𞤥⹁ FNDC (𞤃𞤌𞤔𞤌𞤄𞤉𞤈𞤉 𞤐’𞤘𞤉𞤐𞤁𞤋𞤒𞤀𞤐𞤑𞤌𞥅𞤈𞤉 𞤁𞤀𞤈𞤚𞤀𞤐𞤋𞥅𞤐𞤁𞤉 𞤁𞤌𞤅𞤚𞤉𞤈𞤉 𞤐𞤁𞤉𞤐) 𞤸𞤮𞤤𞥆𞤭 𞤱𞤮𞤲𞤣𞤫 𞤩𞤫 𞤬𞤵𞤯𞥆𞤭𞤼𞤮𞤼𞤮 𞤧𞤫𞤨𞥆𞤮 𞤲𞤺𞤮𞤲. 𞤑𞤮𞤲𞤮 𞤶𞤢𞥄𞤤𞤢𞤺𞤮𞤤 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤴𞤮 𞤩𞤫 𞤣𞤢𞤪𞤼𞤭𞤲 𞤧𞤫𞥅𞤨𞤮 𞤲𞤺𞤮𞤲. 
𞤐𞤣𞤫 𞤩𞤫 𞤼𞤢𞤱𞤵𞤲𞤮𞥅 𞤀𞤤𞤬𞤢𞥄 𞤑𞤮𞤲𞤣𞤫 𞤢𞤤𞥆𞤢𞥄 𞤸𞤢𞥄𞤩𞤵𞤣𞤫 𞤫 𞤬𞤢𞥄𞤤𞤫 𞤥𞤢𞤳𞥆𞤮 𞤮𞤲⹁ 𞤫 𞤲𞤣𞤫 𞤼𞤢𞤱𞤵𞤲𞤮𞥅 𞤘𞤮𞥅𞤥𞤵 𞤅𞤵𞤩𞤮 𞤲𞤺𞤮𞤲 𞤸𞤢𞤨𞥆𞤭𞥅 𞤻𞤢𞤤𞤲𞤣𞤫 𞥑𞥘 𞤒𞤢𞤪𞤳𞤮 𞤬𞤭𞥅 𞤧𞤵𞤩𞤮 𞤸𞤮𞥅𞤪𞤫𞥅𞤶𞤮 𞤮𞤲⹁ FNDC 𞤬𞤭𞤩𞤭 𞤴𞤢𞤤𞤼𞤭𞤲𞤺𞤮𞤤 𞤴𞤭𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤸𞤢𞤲𞤣𞤫 𞤫 𞥒𞥒 𞤃𞤮𞤪𞤧𞤮. 𞤑𞤮𞤲𞤮 𞤺𞤭𞤤𞤢 𞤸𞤢𞤲𞤳𞤭⹁ 𞤤𞤢𞥄𞤥𞤵 𞤲𞤺𞤵𞤲 𞤲𞤮 𞤭𞤥𞥆𞤭𞤲𞤭 𞤯𞤢𞤲𞤣𞤮𞤳𞤢𞥄𞤩𞤫 𞤳𞤮 𞤸𞤵𞥅𞤩𞤭𞤼𞤢 𞤳𞤵𞤩𞤫𞥅𞤶𞤫  𞤸𞤮𞥅𞤪𞤫𞥅𞤩𞤫 𞤃𞤮𞤶𞤮𞤦𞤫𞤪𞤫 FNDC 𞤲𞤣𞤫𞤲.
𞤍𞤵𞤥 𞤲𞤮𞤲 𞤸𞤢𞤯𞤢𞥄𞤲𞤮 𞤧𞤵𞤳𞤢𞥄𞤩𞤫 𞤩𞤫𞤲 𞤴𞤢𞤤𞤼𞤵𞤺𞤮𞤤 𞤳𞤢 𞤄𞤢𞤤𞥆𞤢𞤽𞤢𞤤 𞤆𞤫𞤪𞤫𞤲𞤧𞤭 𞤲𞤮 𞤱𞤮𞥅𞤱𞤭𞤪𞤭 𞤲𞤮𞤲 𞤲𞤺𞤢𞤥 𞤣𞤢𞤪𞤼𞤢𞤺𞤮𞤤 𞤯𞤢𞤲𞤣𞤮𞤳𞤢𞥄𞤩𞤫 𞤩𞤫𞤲. 𞤔𞤫𞤸𞤫 𞤥𞤢𞤱𞤯𞤫 𞤯𞤫𞤲 𞤫 𞤴𞤫𞥅𞤴𞤭𞤪𞤯𞤭 𞤱𞤮𞤲𞤯𞤭 𞤯𞤭𞤲 𞤳𞤢 𞤧𞤫𞤪𞤢 𞤯𞤢𞤼𞤫 𞤥𞤢𞤱𞤯𞤫 𞤵𞤣𞥆𞤭𞤼𞤢𞥄𞤤𞤭. 𞤂𞤭𞤣𞥆𞤵 𞤳𞤮 𞤱𞤮𞥅𞤱𞤭 𞤳𞤮𞤲⹁ 𞤸𞤢𞤴 𞤺𞤮𞥅𞤼𞤮 𞤸𞤵𞤥𞤨𞤭𞤼𞤢𞥄𞤳𞤢 𞤲𞤮 𞤥𞤢𞥄𞤴𞤭 𞤼𞤢𞤸𞤮. 𞤏𞤮𞥅𞤣𞤭𞥅 𞤲𞤮𞤲 𞤦𞤢𞤪𞤥𞤭𞤲𞤢𞥄𞤩𞤫.
𞤊𞤭𞥅 𞤳𞤢𞤤𞤢 𞤢𞤪𞤣𞤭𞥅𞤩𞤫 𞤩𞤫𞤲 𞤴𞤢𞤤𞤼𞤢𞥄𞤤𞤭⹁ 𞤩𞤫 𞤸𞤫𞥅𞤯𞤭𞤲𞤼𞤭𞤲𞤭 𞤫𞤱𞤲𞤢𞥄𞤲𞤺𞤮 𞤥𞤢𞤩𞥆𞤫 𞤲𞤺𞤮𞤲 𞤴𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤬𞤮𞤣𞤵 𞤮 𞤣𞤢𞤪𞤮𞤼𞤢𞥄𞤳𞤮.
𞤑𞤭𞤲𞤣𞤭𞤴𞤢𞥄 – 𞤘𞤭𞤲𞤫: 𞤅𞤵𞤥𞤮 𞤧𞤵𞥅𞤣𞤵 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤴𞤭𞤥𞤩𞤫 𞤲𞤢𞤴𞤮 𞤑𞤭𞤲𞤣𞤭𞤴𞤢𞥄: 𞤬𞤢𞤴𞤩𞤫 𞤼𞤢𞤼𞤮 𞤫 𞤨𞤢𞤼𞤭𞤪𞤢𞥄𞤱𞤮 𞤥𞤢𞤩𞥆𞤫. 𞤊𞤢𞤴𞤩𞤫 𞤩𞤫𞤲 𞤳𞤮 𞤶𞤭𞤱𞤵𞤲 𞤺𞤮𞥅𞤼𞤵𞤲 𞤳𞤵𞤲 𞤣𞤵𞥅𞤩𞤭 𞤲𞤢𞤴𞤭⹁ 𞤫 𞤺𞤮𞤪𞤮𞤴 𞤯𞤭𞤯𞤮𞤴 𞤳𞤮𞤴 𞤣𞤵𞥅𞤩𞤭  𞤶𞤫𞥅𞤯𞤭𞤯𞤭 𞤳𞤢𞤻𞤵𞤲 𞤫 𞤣𞤵𞥅𞤩𞤭 𞤧𞤢𞤨𞥆𞤮𞤴-𞤫-𞤼𞤢𞤼𞤭.


𞤑𞤮 𞤱𞤮𞤲𞤭 𞤧𞤢𞤦𞤵 𞤲𞤺𞤮𞥅 𞤧𞤵𞤥𞤮⹁ 𞤳𞤮 𞤴𞤭𞥅𞤼𞤫 𞤭𞤥𞥆𞤮𞤪𞤲𞤺𞤫 𞤥𞤢𞥄𞤧𞤮 𞤤𞤢𞤳𞤼𞤭𞤪𞤭𞥅𞤧𞤭. 𞤍𞤵𞤥 𞤳𞤮 𞤱𞤢𞤯𞤭 𞤳𞤮 𞤫 𞤪𞤫𞤬𞤦𞤭𞤪𞥆𞤫 (𞤢𞤤𞤢𞤼) 𞤲𞤮 𞤱𞤫𞥅𞤼𞤵𞤣𞤫 𞤢𞥄𞤩𞤵𞤲𞤣𞤫 𞤻𞤢𞤤𞤲𞤣𞤫 𞥒𞥐 𞤥𞤮𞤪𞤧𞤮 𞤳𞤢 𞤶𞤢𞤥𞤣𞤭 𞤢𞤪𞤢𞤲𞤭𞤪𞤭⹁  𞤫 𞤺𞤮𞤲𞤣𞤭𞥅𞤲𞤺𞤢𞤤 𞤥𞤢𞤤𞥆𞤢 𞤦𞤢𞤽𞥆𞤫𞥅𞤪𞤫 𞤱𞤭𞤫𞤼𞤫𞥅𞤲𞤣𞤫 𞤘𞤢𞤯𞤢-𞤏𞤢𞥄𞤱𞤢𞥄. 𞤐𞤣𞤫𞤲 𞤳𞤮 𞤫 𞤼𞤵𞤬𞤵𞤲𞤣𞤫 𞤑𞤭𞤲𞤣𞤭𞤴𞤢𞥄 𞤲𞤣𞤫𞤲 𞤲𞤣𞤫  𞤶𞤫𞤴𞤢𞥄.
 
𞤑𞤮 𞤖𞤢𞤶𞥆𞤢 𞤈𞤵𞤹𞤭𞤴𞥆𞤢𞤼𞤵 𞤅𞤫𞤪𞤭𞥅𞤬 𞤖𞤢𞤴𞤣𞤢𞤪𞤢𞥄⹁ 𞤧𞤮𞤲𞥆𞤢𞥄𞤩𞤫 𞤀𞤤𞤸𞤢𞤶𞥆𞤭 𞤀𞤤𞤹𞤢𞥄𞤧𞤭𞤥𞤵 𞤔𞤢𞤤𞥆𞤮 𞤳𞤢𞤻𞤵𞤲 𞤫 𞤼𞤢𞥄𞤲𞤭𞤪𞤢𞥄𞤩𞤫 𞤥𞤢𞤩𞥆𞤫 𞤱𞤮𞤲𞤭 𞤳𞤮 𞤬𞤢𞥄𞤼𞤭𞥅. 𞤑𞤮 𞤂𞤫𞥅𞤤𞤵𞤥𞤢𞥄 𞤱𞤮𞤲𞤭 𞤭𞤱𞤣𞤭 𞤥𞤢𞤩𞥆𞤫. 𞤉𞤩𞤫 𞤼𞤢𞤱𞤢𞥄 𞤫 𞤥𞤢𞤱𞤩𞤫 𞤥𞤵𞤧𞤭𞤣𞤢𞤤 𞤂𞤢𞤦𞤫 𞤲𞤺𞤢𞤤 𞤲𞤣𞤫𞤪 𞤑𞤭𞤲𞤣𞤭𞤢𞤴𞤢𞥄.
 
𞤴𞤮 𞤀𞤤𞤤𞤢 𞤴𞤵𞤪𞤥𞤫 𞤩𞤫 𞤴𞤢𞥄𞤬𞤮𞥅 𞤌 𞤲𞤢𞥄𞤣𞤢 𞤩𞤫 𞤳𞤢 𞤀𞤤𞤶𞤢𞤲𞥆𞤢 𞤃𞤢𞤳𞥆𞤮.
𞤖𞤮𞥅𞤪𞤫𞥅𞤩𞤫 𞤅𞤢𞤪𞤤𞤮𞤲 𞤩𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤳𞤮 𞤴𞤭𞤥𞤩𞤫 𞤲𞤢𞤴𞤮 𞤱𞤮𞤲𞤭 𞤳𞤮 𞤱𞤢𞤪𞤢𞥄⹁ 𞤴𞤭𞤥𞤩𞤫 𞤧𞤢𞤨𞥆𞤮 𞤦𞤢𞤪𞤥𞤭𞤲𞤢𞥄 𞤲𞤣𞤫 𞤸𞤭𞤱𞤮𞥅𞤩𞤫 𞤩𞤫𞤲 𞤵𞤳𞥆𞤵𞤲𞤮𞥅 𞤴𞤭𞥅𞤼𞤫 𞤫 𞤭𞤷𞥆𞤭𞤼𞤮𞤼𞤮𞥅𞤩𞤫 𞤃𞤢𞤳𞤫𞤲𞤭⹁ 𞤯𞤵𞤲 𞤳𞤮 𞤧𞤢𞥄𞤪𞤫 𞤸𞤭𞤳𞥆𞤮𞤪𞤲𞤣𞤫 𞤲𞤢𞤲𞥆𞤢𞥄𞤲𞤺𞤫 𞤅𞤢𞤪𞤤𞤮𞤲.

𞤖𞤢𞤪𞤭 𞤳𞤮 𞤼𞤫𞥅𞤥𞤫𞤯𞥆𞤫 𞤴𞤭𞤥𞤩𞤫 𞤱𞤮𞤲𞤭 𞤳𞤮 𞤥𞤮𞥅𞤩𞤮𞤲𞥋𞤣𞤭𞤪𞤲𞤮𞥅 𞤫 𞤸𞤮𞤪𞤦𞤭𞤪𞥆𞤫 𞤬𞤭𞥅 𞤸𞤢𞤯𞤵𞤺𞤮𞤤 𞤫𞤺𞥆𞤭𞤲𞤺𞤮𞤤 𞤱𞤵𞤪𞤭𞤪𞤣𞤫 𞤲𞤣𞤢𞤴𞤺𞤵 𞤲𞤣𞤫𞤲. 𞤀𞥄𞤲𞤣𞤫 𞤥𞤢𞤩𞥆𞤫⹁ 𞤳𞤮 𞤱𞤮𞤼𞤢 𞤧𞤮𞤼𞥆𞤭𞤲𞤺𞤮𞤤 𞤱𞤵𞤪𞤭𞤪𞤣𞤫 𞤲𞤣𞤫𞤲 𞤸𞤢𞤯𞤵𞤩𞤫 𞤸𞤫𞤩𞤵𞤺𞤮𞤤 𞤴𞤭𞥅𞤼𞤫 𞤫 𞤲𞤣𞤢𞤴𞤺𞤵.
𞤒𞤮𞤺𞤢 𞤫 𞤧𞤫𞥅𞤣𞤭𞤼𞤭𞤲𞤮𞥅𞤩𞤫 𞤩𞤫𞤲⹁ 𞤱𞤭𞤭 𞤭𞤷𞥆𞤭𞤼𞤮𞤼𞤮𞥅𞤩𞤫 𞤩𞤫𞤲 𞤴𞤢𞤲𞤵𞤲𞤮 𞤫 𞤴𞤭𞥅𞤤𞤭𞤪𞤣𞤫 𞤬𞤫𞤣𞥆𞤫 𞤔𞤵𞤤𞤭𞤴𞤮𞤧 𞤃𞤢𞤣𞤢 𞤄𞤭𞤴𞤮⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤅𞤢𞤪𞤤𞤮𞤲 𞤲𞤣𞤭𞤲.
𞤒𞤢𞤤𞤼𞤵𞤺𞤮𞤤 𞤶𞤫𞤥𞥆𞤢 𞤼𞤮𞤽𞤢𞥄𞤥𞤢 𞤫 𞤃𞤢𞤳𞤫𞤲𞤭⹁ 𞤧𞤢𞥄𞤪𞤫 𞤲𞤣𞤫 𞤴𞤭𞤥𞤩𞤫 𞤵𞤶𞤵𞤲𞤫 𞤧𞤢𞤨𞥆𞤮𞤴-𞤫-𞤺𞤮𞤮 𞤲𞤣𞤫𞤲.
 
𞤔𞤢𞥄𞤺𞤮𞤪𞤢𞥄𞤯𞤮 𞤅𞤢𞤪𞤤𞤮𞤲 𞤮𞤲 𞤳𞤢 𞤳𞤵𞤩𞥆𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤬𞤢𞤺𞥆𞤭𞤼𞤮𞤪𞤯𞤫 𞤲𞤣𞤢𞤴𞤺𞤵 𞤯𞤫𞤲 𞤸𞤭𞤧𞤲𞤢𞥄𞤥𞤢⹁ 𞤮 𞤱𞤭𞤭 𞤳𞤮 𞤱𞤮𞤲𞤭 𞤧𞤢𞤦𞤵 𞤺𞤮𞤰𞤫𞤪𞤫 𞤲𞤣𞤫𞤲 𞤳𞤮 𞤧𞤵𞤳𞤢𞥄𞤩𞤫 𞤮𞥅𞤻𞤭𞥅𞤩𞤫.
𞤂𞤭𞤣𞥆𞤭𞥅𞤩𞤫 𞤤𞤢𞥄𞤥𞤵 𞤲𞤺𞤵𞤲 𞤃𞤢𞤤𞤭 𞤫 𞤒𞤢𞥄𞤳𞤮𞤪𞤢𞥄𞤩𞤫 𞤣𞤫𞤲𞤼𞤢𞤤 𞤲𞤺𞤢𞤤𞤵𞤲𞤳𞤫𞤱𞤢𞤤 𞤤𞤢𞤪𞤫 𞤸𞤭𞤪𞤲𞤢 𞤀𞤬𞤪𞤭𞥅𞤳𞤢 (CEDEAO ECOWAS) 𞤼𞤵𞤥𞤦𞤮𞤲𞥋𞤣𞤭𞤪𞤲𞤮 𞤫 𞤥𞤢𞤱𞤲𞤣𞤫 𞥑𞥗 𞤃𞤮𞤪𞤧𞤮 𞤲𞤺𞤢𞤥 𞤸𞤫𞤩𞤢𞤲𞤺𞤮𞤤 𞤶𞤭𞥅𞤩𞤮𞤤𞤣𞤵 𞤲𞤣𞤵𞤲 𞤃𞤢𞤤𞤭 𞤬𞤫𞤸𞤪𞤫.
𞤀𞤲𞤼𞤵𞤩𞤫 𞤲𞤶𞤵𞤩𞥆𞤵𞤣𞤭 𞤸𞤭𞤪𞤲𞤢 𞤀𞤬𞤪𞤭𞤳𞤢𞥄 𞤲𞤣𞤭𞤲 𞤤𞤢𞤲𞤣𞤭𞤲𞤮 𞤴𞤮 𞤤𞤭𞤣𞥆𞤭𞥅𞤩𞤫 𞤩𞤫𞤲 𞤶𞤢𞤩𞤵 𞤼𞤢𞤱𞤫𞥅𞤣𞤫 𞤫 𞤶𞤢𞥄𞤺𞤮𞤪𞤢𞤤  𞤨𞤮𞤼𞥆𞤢𞤤 𞤺𞤫𞤲𞤣𞤭𞤲𞤳𞤮𞤱𞤢𞤤 𞤲𞤺𞤢𞤥 𞤬𞤫𞤱𞤲𞤵𞤼𞤵𞤺𞤮𞤤 𞤤𞤫𞤴𞤣𞤭 𞤲𞤣𞤭𞤲 𞤫 𞤻𞤢𞥄𞤱𞤵𞤺𞤮𞤤 𞤩𞤫𞥅 𞤱𞤢𞤪𞤵𞤩𞤫 𞤧𞤫𞤨𞥆𞤮𞥅𞤩𞤫 𞤩𞤫𞤲. 𞤑𞤮𞤲𞤮 𞤁𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤶𞤢𞤩𞤢𞥄𞤤𞤭 𞤨𞤫𞤸𞤫 𞤲𞤶𞤵𞤩𞥆𞤵𞤣𞤭 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 𞤯𞤫𞤲.
 
𞤒𞤢𞥄𞤳𞤮𞤪𞤢𞥄𞤩𞤫 𞤁𞤫𞤲𞤼𞤢𞤤 𞤖𞤭𞤪𞤲𞤢 𞤢𞤊𞤪𞤭𞤳𞤢𞥄 𞤲𞤺𞤢𞤤 𞤲𞤫𞥅𞤩𞤲𞤭𞤼𞤭𞥅 𞤴𞤢𞤸𞤣𞤵 𞤥𞤢𞤩𞥆𞤫 𞤲𞤣𞤵𞤲 𞤬𞤭𞥅 𞤲𞤣𞤢𞥄𞤪𞤵𞤺𞤮𞤤 𞤧𞤮 𞤩𞤫 𞤱𞤢𞥄𞤱𞤢𞤴 𞤸𞤢𞤱𞤪𞤭𞤲𞤣𞤭𞤲𞤣𞤫 𞤷𞤫𞤲𞤯𞤫 𞤯𞤫𞤲 𞤯𞤭𞤯𞤭. 𞤅𞤢𞤺𞤮 𞤥𞤢𞤩𞥆𞤫⹁ 𞤣𞤭𞤤𞥆𞤢𞤲𞤣𞤫 M5 𞤲𞤣𞤫𞤲 𞤶𞤢𞤩𞤢𞤴𞤲𞤮 𞤋𞤦𞤵𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤼𞤢𞤦𞤭𞤼𞤢 𞤳𞤢 𞤶𞤵𞤤𞥆𞤫𞤪𞤫. 𞤇𞤫 𞤶𞤢𞤩𞤢 𞤳𞤢𞤣𞤭 𞤼𞤮𞤯𞥆𞤢𞤺𞤮𞤤 𞤴𞤭𞤥𞤩𞤫 𞤳𞤮 𞤼𞤢𞤱𞤫𞥅 𞤫 𞤶𞤢𞥄𞤺𞤮𞤪𞤢𞤤 𞤨𞤮𞤼𞥆𞤢𞤤 𞤺𞤫𞤲𞤣𞤭𞤲𞤳𞤮𞤱𞤢𞤤.
 
𞤇𞤢𞥄𞤱𞤮 𞤩𞤫 𞤬𞤭𞤩𞤵𞤣𞤫 𞤻𞤢𞤤𞥆𞤵𞤼𞤵𞤺𞤮𞤤 𞤄𞤢𞤥𞤢𞤳𞤮⹁ 𞤴𞤢𞥄𞤳𞤮𞤪𞤢𞥄𞤩𞤫 𞤩𞤫𞤲 𞤴𞤢𞤸𞤵𞤲𞤮 𞤼𞤭𞤲𞤼𞤭𞤣𞤭 𞤫 𞤀𞤤𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞤮. 𞤇𞤫 𞤴𞤫𞤱𞤼𞤭 𞤬𞤭𞥅 𞤤𞤮𞤲𞤼𞤭𞤲𞤺𞤮𞤤 𞤄𞤵𞥅𞤦𞤵 𞤅𞤭𞥅𞤧𞤫⹁ 𞤢𞤪𞤣𞤮 𞤤𞤫𞤧𞤣𞤭 𞤲𞤣𞤭𞤲. 𞤋𞤼𞥆𞤵𞤺𞤮𞤤 𞤄𞤵𞥅𞤦𞤵 𞤅𞤭𞥅𞤧𞤭 𞤸𞤮𞥅𞤪𞤫 𞤶𞤢𞥄𞤺𞤮𞤪𞤢𞤤 𞤲𞤺𞤢𞤤 𞤲𞤮 𞤼𞤢𞤱𞤢𞥄 𞤫 𞤧𞤢𞤪𞤼𞤭𞤶𞤭𞤁𞤭𞤤𞥆𞤢𞤲𞤣𞤫 M5 𞤯𞤭𞤲.
 
𞤊𞤭𞥅 𞤳𞤢𞤤𞤢 𞤩𞤫 𞤬𞤮𞤼𞥆𞤢𞥄𞤤𞤭 𞤫 𞤺𞤮𞥅𞤼𞤮𞤤 𞤼𞤢𞤸𞤮⹁ 𞤲𞤮 𞤱𞤮𞥅𞤣𞤭 𞤱𞤭𞤵𞤩𞤫 𞤼𞤢𞤥𞤢𞤵 𞤲𞤮 𞤱𞤮𞥅𞤣𞤭 𞤲𞤣𞤫 𞤩𞤫 𞤸𞤢𞤱𞤪𞤢𞤼𞤢 𞤫 𞤳𞤮𞤲𞤺𞤮𞤤.
𞤀𞤸𞤥𞤢𞤣𞤵 𞤏𞤵𞥅𞤪𞤭 𞤄𞤢𞥄 𞤸𞤮𞤤𞥆𞤭𞤼𞤭𞥅 𞤸𞤢𞤲𞤣𞤫 𞤳𞤢 𞤼𞤮𞤲𞤺𞤮𞥅𞤣𞤫 Twitter 𞤥𞤢𞥄𞤳𞥆𞤮 𞤱𞤮𞤲𞤣𞤫 𞤩𞤫 𞤧𞤭𞤲𞤷𞤭𞥅 𞤬𞤫𞤣𞥆𞤫 𞤱𞤭𞤫𞤼𞤫𞥅𞤣𞤫 𞤆𞤮𞤼𞥆𞤢𞤤 𞤁𞤫𞤥𞤮𞤳𞤢𞤪𞤢𞥄𞤩𞤫 𞤊𞤭𞥅 𞤋𞤥𞥆𞤭𞤼𞤢𞤤 𞤘𞤭𞤲𞤫 (UDRG). 𞤐𞤣𞤫𞥅 𞤬𞤫𞤣𞥆𞤫 𞤳𞤮 𞤫 𞤳𞤢𞤱𞤼𞤭𞤼𞤢𞤤 𞤨𞤫𞤣𞤤𞤫 𞤯𞤭𞤯𞤭 𞤸𞤢𞥄𞤲𞤣𞤭𞤲𞤢𞥄𞤯𞤫 (𞤣𞤢𞤺𞤭𞥅𞤯𞤫) 𞤳𞤢 𞤧𞤢𞤪𞤭𞤴𞤢 𞤱𞤮𞤲𞤭 𞤳𞤮 𞤲𞤣𞤫 𞤴𞤢𞤤𞤼𞤭. 𞤏𞤮𞥅𞤣𞤭𞥅 𞤱𞤭𞤵𞤩𞤫 𞤯𞤫𞤲 𞤨𞤫𞤣𞤤𞤫 𞤳𞤮 PPDG  𞤳𞤢𞤻𞤵𞤲 𞤫 PGT.
𞤄𞤢𞥄 𞤏𞤵𞥅𞤪𞤭 𞤳𞤮 𞤆𞤭𞤼𞤢 𞤲𞤣𞤫𞤪 𞤊𞤵𞥅𞤼𞤢 𞤔𞤢𞤤𞤮𞥅⹁ 𞤱𞤮𞤲𞤭 𞤳𞤮 𞤮 𞤶𞤭𞤦𞤭𞤲𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥕𞥘. 𞤐𞤣𞤫 𞤮 𞤴𞤮𞤼𞥆𞤭𞤲𞤮𞥅 𞤣𞤵𞥅𞤩𞤭 𞤶𞤫𞥅𞤺𞤮𞤮⹁ 𞤮 𞤴𞤢𞤸𞤣𞤭 𞤫 𞤦𞤫𞤲 𞤥𞤢𞤳𞥆𞤮𞤲 𞤁𞤢𞤳𞤢𞥄𞤪𞤵⹁ 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤. 𞤑𞤮 𞤯𞤮𞤲 𞤮 𞤬𞤵𞤯𞥆𞤭 𞤶𞤢𞤲𞤺𞤣𞤫 𞤸𞤢𞥄 𞤮 𞤼𞤭𞤥𞥆𞤭𞤲𞤭 𞤣𞤵𞤯𞤢𞤤 𞤼𞤮𞥅𞤱𞤲𞤺𞤢𞤤 𞤲𞤺𞤢𞤤 (𞤤𞤭𞥅𞤧𞤫𞥅). 𞤇𞤢𞥄𞤱𞤮 𞤯𞤵𞤥⹁ 𞤮 𞤴𞤢𞤸𞤭 𞤶𞤢𞤲𞤺𞤵𞤺𞤮𞤤 𞤸𞤭𞥅𞤧𞤮 𞤫 𞤶𞤢𞥄𞤩𞤭 𞤸𞤢𞤼𞥆𞤭𞤪𞤣𞤫 𞤊𞤢𞤪𞤢𞤲𞤧𞤭. 𞤇𞤢𞤴𞤼𞤭 𞤮 𞤩𞤢𞥄𞤪𞤭𞥅⹁ 𞤮 𞤱𞤮𞤲𞤭 𞤊𞤢𞤪𞤢𞤲𞤧𞤭⹁ 𞤮 𞤶𞤢𞤲𞤺𞤲𞤭 𞤣𞤵𞥅𞤩𞤭 𞤧𞤫𞥅𞤯𞤢 𞤧𞤮 𞤮 𞤴𞤭𞤤𞤼𞤭𞥅 𞤘𞤭𞤲𞤫 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫 𞤫 𞤸𞤭𞤼𞥆𞤢𞥄𞤲𞤣𞤫 𞥑𞥙𞥘𞥔.
 
𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥑⹁ 𞤳𞤢𞤲𞤳𞤮 𞤫 𞤄𞤢𞤳𞤢𞤪𞤭 𞤔𞤢𞤳𞤭𞤼𞤫𞥅⹁ 𞤫 𞤄𞤵𞥅𞤦𞤢𞤳𞤢𞤪 𞤔𞤢𞤤𞥆𞤮 𞤳𞤢𞤻𞤵𞤲 𞤫 𞤃𞤢𞤥𞥆𞤢𞤣𞤵 𞤄𞤢𞥄𞤣𞤭𞤳𞥆𞤮 𞤄𞤢𞥄⹁ 𞤩𞤫 𞤧𞤭𞤲𞤷𞤭𞤣𞤭 𞤬𞤫𞤣𞥆𞤫 𞤭𞤲𞥆𞤫𞤼𞤫𞥅𞤲𞤣𞤫 UFD (𞤆𞤮𞤼𞥆𞤢𞤤 𞤕𞤫𞤥𞤦𞤫 𞤁𞤫𞤥𞤮𞤳𞤢𞤪𞤢𞥄𞤩𞤫). 𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥗⹁ 𞤦𞤢𞤯𞤼𞤢𞤲𞤫 𞤤𞤵𞤪𞥆𞤢𞤤 𞤸𞤢𞤳𞥆𞤵𞤲𞥋𞤣𞤫 𞤩𞤫𞥅 𞤧𞤭𞤲𞤷𞤵𞤩𞤫 𞤲𞤣𞤫⹁ 𞤬𞤫𞤣𞥆𞤫 𞤲𞤣𞤫𞤲 𞤱𞤢𞤴𞤤𞤭𞥅 𞤱𞤮𞤲𞤼𞤭 UFDG 𞤫 𞤤𞤫𞤴 𞤴𞤭𞥅𞤤𞤮 𞤄𞤢𞥄 𞤏𞤵𞥅𞤪𞤭. 𞤉 𞥒𞥐𞥐𞥒⹁ UFDG 𞤼𞤮𞥅𞤤𞤲𞤭 𞤄𞤢𞥄 𞤃𞤢𞤥𞥆𞤢𞤣𞤵 𞤱𞤢𞤯𞤭 𞤥𞤮 𞤸𞤮𞥅𞤪𞤫𞥅 𞤬𞤫𞤣𞥆𞤫 𞤲𞤣𞤫𞤲⹁ 𞤄𞤢𞥄 𞤏𞤵𞥅𞤪𞤭 𞤱𞤮𞤲𞤭 𞤄𞤭𞤲𞤣𞤮 𞤥𞤢𞤱𞤯𞤮 𞤮𞤲.
 
𞤑𞤮 𞤫 𞤔𞤮𞤤𞤮 𞥒𞥐𞥐𞥗⹁ 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤁𞤢𞤤𞤫𞤲 𞤔𞤢𞤤𞥆𞤮 𞤲𞤢𞥄𞤼𞤭𞥅 UFDG⹁ 𞤮 𞤤𞤮𞤲𞤼𞤭𞥅 𞤄𞤢𞥄 𞤃𞤢𞤥𞥆𞤢𞤣𞤵 𞤸𞤮𞥅𞤪𞤫 𞤬𞤫𞤣𞥆𞤫 𞤲𞤣𞤫𞤲. 𞤄𞤢𞥄 𞤏𞤵𞥅𞤪𞤭 𞤱𞤮𞤲𞤭 𞤷𞤵𞤳𞥆𞤮 𞤮𞤲. 𞤀𞤪𞤣𞤵 𞤅𞤫𞤤𞥆𞤵 𞤁𞤢𞤤𞤫𞤲 𞤲𞤣𞤵𞤲 𞤩𞤫𞤴𞤣𞤢𞤲𞤭 𞤬𞤫𞤣𞥆𞤫 𞤲𞤣𞤫𞤲 𞤴𞤭𞤥𞤩𞤫 𞤫 𞤣𞤢𞤪𞤲𞤣𞤫.
 
𞤉 𞥒𞥐𞥐𞥘⹁ 𞤩𞤢𞥄𞤱𞤮 𞤀𞤸𞤥𞤢𞤣𞤵 𞤚𞤭𞤶𞥆𞤢𞥄𞤲 𞤅𞤵𞤱𞤢𞥄𞤪𞤫𞥅 𞤱𞤢𞤯𞤫𞥅𞤣𞤫 𞤢𞤪𞤣𞤮 𞤺𞤮𞤥𞤲𞤢𞤼𞤫𞥅𞤪𞤭 𞤘𞤭𞤲𞤫 𞤲𞤣𞤭𞤲⹁ 𞤄𞤢𞥄 𞤏𞤵𞥅𞤪𞤭 𞤼𞤮𞤯𞥆𞤢𞥄 𞤴𞤮 𞤱𞤮𞤲𞤵 𞤶𞤢𞥄𞤺𞤮𞤪𞤢𞥄𞤯𞤮 𞤥𞤢𞤤𞥆𞤢 𞤧𞤢𞤤𞤢𞤤𞤮 𞤲𞤣𞤫𞤱𞤪𞤭𞤼𞤢𞤤 (𞤥𞤮𞤰𞥆𞤭𞤲𞤼𞤭𞤲𞤮) 𞤺𞤫𞤲𞤣𞤭𞤲𞤳𞤮𞤱𞤢𞤤 𞤸𞤭𞤤𞤲𞤭𞥅𞤯𞤮 𞤬𞤭𞥅 𞤱𞤫𞤤𞤣𞤭𞤲𞤼𞤭𞤲𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤩𞤭𞤯𞤩𞤫  𞤤𞤫𞤴𞤣𞤭 𞤲𞤣𞤭𞤲.
 
𞤉 𞥒𞥐𞥑𞥑⹁ 𞤲𞤣𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤼𞤵𞥅𞤥𞤵𞤲𞤮𞥅 𞤥𞤮 𞤼𞤢𞤱𞤫𞤺𞤮𞤤 𞤫 𞤬𞤢𞥄𞤤𞤢𞥄𞤩𞤫 𞤱𞤢𞤪𞤵𞤣𞤫 𞤥𞤮 𞤩𞤫𞤲⹁ 𞤄𞤢𞥄 𞤏𞤵𞥅𞤪𞤭 𞤣𞤮𞤺𞤭 𞤬𞤢𞥄𞤦𞤼𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭. 𞤑𞤮 𞤼𞤮𞤲 𞤮 𞤱𞤮𞤲𞤭 𞤸𞤢𞤲 𞥒𞥐𞥑𞥕 𞤲𞤣𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤴𞤢𞥄𞤬𞤭𞤲𞤮𞥅 𞤥𞤮⹁ 𞤲𞤫𞤱𞤲𞤢𞤲𞤭 𞤥𞤮 𞤢𞤪𞤼𞤵𞤺𞤮𞤤 𞤘𞤭𞤲𞤫.
 
𞤐𞤣𞤫 𞤮 𞤢𞤪𞤼𞤵𞤲𞤮𞥅 𞤘𞤭𞤲𞤫⹁ 𞤤𞤵𞤪𞥆𞤢𞤤 𞤲𞤺𞤢𞤲 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲 𞤩𞤫𞤴𞤣𞤭𞥅 𞤬𞤮𞤼𞤢. 𞤉 𞤥𞤭𞥅𞤶𞤮 𞤸𞤫𞥅𞤱𞤵𞤩𞤫 𞤫 𞤥𞤢𞤩𞥆𞤫⹁ 𞤄𞤢𞥄 𞤏𞤵𞥅𞤪𞤭 𞤲𞤮 𞤲𞤢𞤲𞤼𞤮𞤲𞥋𞤣𞤭𞤪𞤭 𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤢𞤥 𞤤𞤮𞤭𞤲𞤺𞤮𞤤 𞤀𞤤𞤸𞤢𞤶𞥆𞤭 𞤅𞤫𞤤𞥆𞤵 𞤳𞤢𞤻𞤵𞤲 𞤫 UFDG. 𞤙𞤢𞤤𞤲𞤣𞤫 𞥕 𞤕𞤮𞤤𞤼𞤮 𞥒𞥐𞥑𞥖⹁ 𞤸𞤮𞥅𞤪𞤫𞥅𞤩𞤫 UFDG 𞤩𞤫𞤲 𞤻𞤢𞥄𞤱𞤭 𞤸𞤢𞥄𞤤𞤣𞤭 𞤴𞤢𞤤𞤼𞤭𞤲𞤺𞤮𞤤 𞤥𞤮 𞤫 𞤬𞤫𞤣𞥆𞤫 𞤲𞤣𞤫𞤲.
 
𞤉 𞤅𞤭𞤤𞤼𞤮 𞥒𞥐𞥑𞥙⹁ 𞤄𞤢𞥄 𞤏𞤵𞥅𞤪𞤭 𞤢𞤪𞤣𞤭𞤲𞤢𞥄 𞤸𞤮𞥅𞤪𞤫 𞤬𞤫𞤣𞥆𞤫 UDD 𞤲𞤣𞤫 𞤟𞤢𞤲 𞤄𞤭𞤴𞤫𞤲𞤫𞤥𞤫 𞤖𞤢𞤦𞤢 𞤧𞤭𞤲𞤷𞤵𞤲𞤮𞥅. 𞤑𞤮𞤲𞤮 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤥𞤢𞤩𞥆𞤫 𞤩𞤮𞥅𞤴𞤢𞥄𞤲𞤮 𞤧𞤢𞤦𞤵𞤲𞤢 𞤸𞤢𞤴 𞤼𞤭𞤥𞥆𞤢𞥄𞤲𞤭 𞤸𞤭𞤼𞤢𞤲𞥋𞤣𞤫 𞤸𞤢𞤪𞤭 𞤩𞤫 𞤤𞤢𞤲𞤷𞤭𞥅. 𞤉 𞤢𞥄𞤩𞤵𞤲𞤣𞤫⹁ 𞤻𞤢𞤤𞤲𞤣𞤫 𞥑𞥑 𞤁𞤵𞥅𞤶𞤮 𞥒𞥐𞥒𞥐⹁ 𞤄𞤢𞥄 𞤏𞤵𞥅𞤪𞤭 𞤸𞤮𞤤𞥆𞤭𞤼𞤭 𞤳𞤢 𞤼𞤮𞤲𞤺𞤮𞥅𞤣𞤫 Twitter 𞤥𞤢𞤳𞥆𞤮⹁ 𞤱𞤮𞤲𞤣𞤫𞤥𞤢 𞤮 𞤶𞤮𞤺𞤲𞤭𞤼𞤭𞥅 𞤄𞤭𞤴𞤫𞤲𞤫𞤥𞤫𞥅 𞤖𞤢𞤦𞤢𞥄 𞤭𞤲𞤣𞤫 𞤫 𞤥𞤢𞥄𞤲𞤣𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲.
 
𞤄𞤢𞥄 𞤏𞤵𞥅𞤪𞤭 𞤲𞤮 𞤼𞤢𞤱𞤢𞥄 𞤸𞤢𞤲𞤣𞤫 𞤫 𞤩𞤵𞤪𞤵𞤩𞤫 𞤤𞤭𞤣𞥆𞤢𞥄𞤣𞤫 𞤫 𞤣𞤢𞤪𞤼𞤢𞥄𞤣𞤫 𞤤𞤢𞥄𞤥𞤵 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤺𞤵𞤲. 𞤌 𞤣𞤢𞤪𞤼𞤭𞤲𞤮 𞤱𞤢𞤴𞤤𞤵𞤺𞤮𞤤 𞤁𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲. 𞤉 𞤧𞤢𞤺𞤮 𞤥𞤢𞤳𞥆𞤮⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤻𞤭𞥅𞤩𞤲𞤢𞤴𞤲𞤮 𞤧𞤢𞤪𞤭𞤴𞤢 𞤳𞤢𞤲 𞤸𞤢𞤪𞤢 𞤮 𞤯𞤢𞤩𞥆𞤢𞥄𞤤𞤭 𞤶𞤮𞥅𞤯𞤭𞤼𞤢𞤺𞤮𞤤 𞤳𞤢 𞤶𞤵𞤤𞥆𞤫𞤪𞤫 𞤩𞤢𞥄𞤱𞤮 𞤫 𞤱𞤢𞤯𞤵𞤣𞤫 𞤣𞤵𞥅𞤩𞤭 𞤧𞤢𞤨𞥆𞤮 𞤸𞤮𞥅𞤪𞤫 𞤘𞤭𞤲𞤫.
𞤉 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤸𞤮𞥅𞤪𞤫 France24⹁ 𞤄𞤵𞥅𞤦𞤵 𞤅𞤭𞥅𞤧𞤫⹁ 𞤢𞤪𞤣𞤮 𞤤𞤫𞤧𞤣𞤭 𞤃𞤢𞥄𞤤𞤭 𞤮𞤲 𞤼𞤮𞤪𞤭𞤳𞤫 𞤴𞤢𞥄𞤬𞤵𞤴𞤫𞥅 𞤦𞤢𞤯𞤼𞤢𞤲𞤫 𞤱𞤢𞤪𞤲𞤺𞤮 𞤧𞤫𞤨𞥆𞤮𞥅𞤩𞤫 𞤩𞤫𞤲 𞤫 𞤶𞤵𞥅𞤯𞤫 𞤳𞤮𞤲𞤵 𞤸𞤭𞤱𞤮𞥅𞤩𞤫𞤫 𞤃𞤢𞤤𞤭 𞤩𞤫𞤲. 𞤑𞤮𞤲𞤮 𞤲𞤮𞤲⹁ 𞤮 𞤶𞤢𞤩𞤢𞥄𞤤𞤭 𞤤𞤢𞤲𞤣𞤢𞤤 𞤣𞤭𞤤𞥆𞤢𞤲𞤣𞤫 M5 𞤴𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤭𞤱𞤵 𞤳𞤢 𞤤𞤢𞥄𞤥𞤵.
𞤑𞤮 𞤩𞤢𞤣𞤲𞤭 𞤴𞤭𞤥𞤩𞤫 𞥑𞥑 (𞤧𞤢𞤨𞥆𞤮𞤴-𞤫-𞤺𞤮𞤮) 𞤱𞤢𞤪𞤢𞤲𞤮 𞤦𞤢𞤯𞤼𞤢𞤲𞤫 𞤧𞤫𞤨𞥆𞤮 𞤱𞤢𞤯𞤵𞤲𞥋𞤺𞤮 𞤫 𞤥𞤢𞤱𞤲𞤣𞤫 𞤬𞤫𞤰𞥆𞤵𞤲𞥋𞤣𞤫 𞤻𞤢𞤤𞤲𞤣𞤫 𞥑𞥐 𞤃𞤮𞤪𞤧𞤮.
𞤑𞤮 𞤣𞤫𞤲𞤼𞤢𞤤 𞤶𞤭𞤤𞥆𞤵𞤲𞥋𞤺𞤢𞤤 𞤢𞤪𞤣𞤭𞥅𞤩𞤫 𞤳𞤢 𞤣𞤫𞤱𞤢𞤤⹁ 𞤳𞤢 𞤣𞤢𞤱𞤪𞤮 𞤫 𞤳𞤢 𞤥𞤵𞤧𞤭𞤣𞤢𞤤 𞤱𞤮𞤲𞤭 𞤳𞤮 𞤼𞤵𞥅𞤥𞤭 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤶𞤭𞥅𞤩𞤵𞤺𞤮𞤤 𞤲𞤺𞤢𞤤𞤵 𞤤𞤫𞤴𞤣𞤭 𞤃𞤢𞤤𞤭 𞤲𞤣𞤭𞤲 𞤫 𞤱𞤢𞥄𞤧𞤵𞤣𞤫 𞤣𞤢𞤪𞤼𞤭𞤲𞤺𞤮𞤤 𞤬𞤭𞤼𞤭𞤲𞤢 𞤳𞤢 𞤨𞤫𞤣𞤤𞤫 𞤶𞤭𞤸𞤢𞥄𞤣𞤮𞥅𞤩𞤫 𞤫 𞤤𞤫𞤰𞥆𞤭𞤤𞤮𞥅𞤩𞤫 𞤢𞤣𞥆𞤭 𞤳𞤢 𞤤𞤫𞤧𞤣𞤭.
 
𞤴𞤢𞥄𞤳𞤮𞤪𞤢𞥄𞤩𞤫 𞤁𞤫𞤲𞤼𞤢𞤤 𞤲𞤺𞤢𞤤𞤵𞤲𞤳𞤫𞤱𞤢𞤤 𞤤𞤢𞤪𞤫 𞤸𞤭𞤪𞤲𞤢 𞤀𞤬𞤪𞤭𞥅𞤳𞤢 𞤢𞤲𞤣𞤭𞤪𞤢𞥄𞤲𞤣𞤫 (CEDEAO ⹁ECOWAS) 𞤲𞤮 𞤳𞤢 𞤂𞤢𞥄𞤥𞤮𞤪𞤣𞤫 𞤄𞤢𞤥𞤢𞤳𞤮 𞤲𞤣𞤫𞥅 𞤴𞤮𞤲𞤼𞤫𞤪𞤫 𞤯𞤮𞥅⹁ 𞤲𞤺𞤢𞤥 𞤶𞤭𞤩𞤼𞤵𞤺𞤮𞤤 𞤶𞤭𞥅𞤩𞤮𞤤𞤣𞤵 𞤬𞤫𞤱𞤲𞤣𞤭𞥅𞤲𞤣𞤵 𞤃𞤢𞤤𞤭.
𞤑𞤮 𞤫 𞤳𞤫𞤩𞤢𞤤 𞤲𞤺𞤫𞥅𞤲𞤢𞥄𞤪𞤭  𞤳𞤢𞤻𞤵𞤲 𞤫 𞤶𞤢𞤱𞤤𞤫 𞤱𞤵𞤶𞥆𞤢𞥄𞤯𞤫⹁ 𞤱𞤮𞤲𞤭 𞤳𞤮 𞤸𞤮𞥅𞤪𞤫𞥅𞤶𞤮 𞤳𞤭𞤯𞥆𞤮 𞤘𞤢𞤥𞤦𞤭𞤴𞤢 𞤮𞤲⹁ 𞤒𞤢𞤸𞤴𞤢𞥄 𞤔𞤢𞥄𞤥𞥆𞤫⹁ 𞤧𞤮𞥅𞤣𞤭𞤪𞤭 𞤸𞤵𞤩𞤫𞥅𞤪𞤫 𞤳𞤢 𞤧𞤫𞤪𞤢𞥄𞤪𞤭 𞤏𞤢𞤧𞤭𞤲𞤺𞤼𞤮𞤲. 𞤑𞤮 𞤯𞤵𞤥 𞤸𞤮𞥅𞤪𞤫𞥅𞤩𞤫 𞤀𞤥𞤫𞤪𞤭𞤳𞤢𞥄 𞤩𞤫𞤲 𞤸𞤮𞤤𞥆𞤭 𞤫 𞤱𞤵𞤤𞥆𞤭𞤼𞤢𞥄𞤪𞤫  𞤬𞤭𞥅 𞤲𞤮 𞤩𞤫 𞤶𞤢𞤩𞤼𞤭𞤪𞤢 𞤺𞤢𞤤𞥆𞤫 𞤯𞤫𞤲. 

𞤌𞥅 𞤶𞤮𞥅𞤯𞤮𞤪𞤲𞤮𞥅𞤯𞤮 𞤲𞤶𞤢𞤺𞥆𞤵  𞤳𞤮 𞤩𞤮𞥅𞤴𞤭 𞤸𞤮𞥅𞤪𞤫 𞤲𞤣𞤭𞥅 𞤤𞤫𞤴𞤣𞤭 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄⹁ 𞤬𞤫𞤱𞤶𞤭 𞤧𞤮𞥅𞤣𞤵𞤺𞤮𞤤 𞤸𞤵𞤩𞤫𞥅𞤪𞤫 𞤬𞤢𞤲𞤼𞤵𞤲𞥋𞤣𞤫 𞤳𞤢 𞤧𞤢𞥄𞤪𞤫 𞤆𞤮𞤼𞤮𞤥𞤢𞤳⹁ 𞤲𞤣𞤫𞤪 𞤤𞤢𞤪𞤢𞤤 𞤃𞤢𞤪𞤭𞤤𞤢𞤲𞤣 𞤬𞤭𞥅 𞤲𞤮 𞤮 𞤤𞤢𞤩𞥆𞤭𞤲𞤭𞤪𞤢  𞤣𞤵𞤦𞤵𞤲𞤫𞥅𞤶𞤫 𞤼𞤢𞤼𞤭 𞤫 𞤬𞤫𞤷𞥆𞤫𞤪𞤫 𞤣𞤢𞤤𞤢 ($𞥓.𞥕 𞤣𞤵𞤦𞤵𞤲𞤫)  𞤸𞤫𞤩𞤮𞤪𞤯𞤫 𞤲𞤺𞤫𞥅𞤲𞤢𞥄𞤪𞤭. 𞤑𞤮 𞤯𞤵𞤥 𞤶𞤢𞥄𞤺𞤮𞤪𞤣𞤵 𞤀𞤀𞤥𞤫𞤪𞤭𞤳𞤢𞥄 𞤲𞤣𞤵𞤲  𞤳𞤢 𞤲𞤵𞤲𞤯𞤢𞤤 𞤱𞤭𞤭 𞤫 𞤱𞤵𞤤𞥆𞤭𞤼𞤢𞥄𞤪𞤫 𞤲𞤣𞤫 𞤩𞤫 𞤲𞤢𞥄𞤣𞤭 𞤫 𞤲𞤶𞤫𞤧𞤤𞤢𞥄𞤪𞤫. 
𞤒𞤢𞤸𞤴𞤢𞥄 𞤔𞤢𞥄𞤥𞥆𞤫⹁ 𞤸𞤢𞤪𞤭 𞤳𞤮 𞤣𞤵𞥅𞤩𞤭 𞥒𞥙 𞤥𞤢𞤪𞤵𞤲𞤮𞥅 𞤬𞤫𞤱𞤲𞤣𞤮 𞤮 𞤰𞤫𞤼𞥆𞤭𞤪𞤭 𞤤𞤢𞥄𞤥𞤵 𞤲𞤺𞤵𞤲 𞤬𞤮𞤤𞥆𞤭𞤪𞤮 . 𞤌 𞤤𞤢𞥄𞤥𞤭𞥅 𞤳𞤮 𞤴𞤢𞤱𞤼𞤭 𞤣𞤵𞥅𞤩𞤭 𞥒𞥒. 𞤇𞤢𞤴𞤼𞤭 𞤀𞥄𞤣𞤢𞤥𞤢 𞤄𞤢𞥄𞤪𞤮 𞤬𞤮𞥅𞤤𞤭𞥅 𞤥𞤮 𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤫 𞤄𞤮𞤱𞤼𞤮 𞥒𞥐𞥑𞥖⹁ 𞤳𞤢𞤲𞤳𞤮 𞤫 𞤩𞤫𞤴𞤲𞤺𞤵 𞤥𞤢𞥄𞤳𞥆𞤮⹁ 𞤩𞤫 𞤣𞤮𞤺𞤭 𞤩𞤫 𞤬𞤢𞥄𞤦𞤼𞤭𞤲𞤮𞤴𞤭𞥅 𞤘𞤭𞤲𞤫 𞤉𞤳𞤵𞤱𞤢𞤼𞤫𞥅𞤪𞤭. 
𞤉 𞤲𞤣𞤫𞤪 𞤳𞤮 𞤔𞤢𞥄𞤥𞤫 𞤤𞤢𞥄𞤥𞤭𞥅 𞤳𞤮𞤲⹁ 𞤮 𞤣𞤢𞤻𞤵𞤲𞤮 𞤳𞤮 𞤴𞤢𞤱𞤼𞤭 𞤺𞤢𞤤𞥆𞤫𞥅𞤶𞤭 𞥒𞥘𞥑 (281)⹁ 𞤮 𞤸𞤵𞥅𞤱𞤼𞤮𞤪𞤢𞤴𞤲𞤮 𞤳𞤢𞤣𞤭 𞤼𞤮𞤲𞤺𞤮𞥅𞤯𞤫 𞤥𞤢𞤲𞤳𞤭𞤪𞤯𞤫  𞤼𞤫𞥅𞤥𞤫𞤣𞤫𞤪𞤫 𞤱𞤮𞤲𞤯𞤫 𞤫 𞤭𞤲𞤣𞤫 𞤥𞤢𞤳𞥆𞤮 𞤥𞤢𞤤𞥆𞤢 𞤫 𞤭𞤲𞤯𞤫 𞤳𞤢𞤬𞤯𞤫  𞤥𞤢𞥄 𞤣𞤫𞤲𞤼𞤫 𞤯𞤫 𞤮 𞤥𞤢𞤪𞤵𞤲𞤮𞥅 𞤶𞤫𞤴𞤢𞤤 𞤥𞤢𞤤𞥆𞤢 𞤳𞤫𞤩𞤢𞤤 𞤫 𞤥𞤵𞤲.
𞤏𞤵𞤤𞥆𞤭𞤼𞤢𞥄𞤪𞤫 𞤲𞤣𞤫𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 “𞤱𞤮𞤲𞤢𞥄 𞤔𞤢𞥄𞤥𞥆𞤫⹁ 𞤱𞤮𞤲𞤢𞥄 𞤩𞤫𞤴𞤲𞤺𞤵 𞤥𞤢𞤳𞥆𞤮 𞤳𞤢𞤣𞤭 𞤱𞤮𞤲𞤭 𞤳𞤮 𞤭𞤱𞤭 𞤫 𞤶𞤢𞤱𞤣𞤭 𞤧𞤢𞤳𞤢 𞤱𞤭𞤫𞥅 𞤳𞤮 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤩𞤫 𞤸𞤫𞤩𞤵𞤣𞤫 𞤯𞤫𞥅 𞤥𞤢𞤪𞤫”

𞤇𞤭𞤯𞤩𞤫 𞤥𞤢𞤩𞥆𞤫 𞤩𞤫𞤲⹁ 𞤳𞤮 𞤫 𞤲𞤣𞤫𞤪 𞤏𞤢𞤧𞤭𞤲𞤺𞤼𞤮𞤲 𞤩𞤫 𞤣𞤵𞤯𞤭𞤲𞤭𞥅 𞤩𞤢𞥄𞤱𞤮 𞤲𞤣𞤫  𞤥𞤢𞤱𞤩𞤫 𞤥𞤢𞤩𞥆𞤫 𞤩𞤫𞤲 𞤧𞤮𞥅𞤣𞤵𞤲𞤮𞥅 𞤸𞤵𞤩𞤫𞥅𞤪𞤫 𞤲𞤣𞤫𞤲 𞤆𞤮𞤼𞤮𞤥𞤢𞤳 𞤫 𞤭𞤲𞤣𞤫 𞤑𞤮𞥅𞤤𞤢𞤤  𞤲𞤺𞤢𞤤 𞤣𞤵𞤦𞤵𞤲𞤫 𞤼𞤢𞤼𞤭 𞤫 𞤬𞤫𞤷𞥆𞤫𞤪𞤫 𞤁𞤢𞤤𞤢 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥐. 𞤂𞤫𞤱𞤪𞤵 𞤢𞤣𞤮 𞤸𞤵𞤩𞤫𞥅𞤪𞤫 𞤲𞤣𞤫𞤲 𞤧𞤮𞥅𞤣𞤫𞥅𞤣𞤫⹁ 𞤳𞤮 𞤺𞤮𞤤𞥆𞤢𞤲𞤮𞥅𞤱𞤮 𞤳𞤢𞤬𞤲𞤺𞤢𞤤 𞤳𞤵𞤩𞥆𞤢𞤲⹁ 𞤱𞤮𞤲𞤭 𞤳𞤮 𞤱𞤢𞤤𞥆𞤭𞤲𞥆𞤮𞥅 𞤣𞤵𞤦𞤵𞤲𞤫𞥅𞤪𞤫 𞤱𞤮𞥅𞤼𞤫𞤪𞤫 𞤣𞤢𞤤𞤢 𞤤𞤢𞥄𞤩𞤵𞤲𞤣𞤫 𞤫 𞤭𞤲𞤣𞤫 𞤳𞤮𞥅𞤤𞤢𞤤 𞤲𞤺𞤢𞤤. 𞤌𞤲 𞤺𞤮𞤤𞥆𞤢𞤲𞤮𞥅𞤱𞤮 𞤳𞤢𞤬𞤲𞤺𞤢𞤤 𞤲𞤺𞤢𞤤 𞤵𞤣𞥆𞤭𞤼𞤭 𞤥𞤢𞤲𞤳𞤭𞤼𞤮𞤪𞤣𞤫 𞤫 𞤭𞤲𞤣𞤫 𞤳𞤮𞥅𞤤𞤢𞤤 𞤲𞤺𞤢𞤤 𞤦𞤭𞤥𞤦𞤭 𞤻𞤢𞤤𞤲𞤣𞤫 𞤳𞤢𞤬𞤲𞤺𞤢𞤤 𞤲𞤺𞤢𞤤 𞤸𞤫𞤩𞤭 𞤳𞤮𞤲𞤺𞤮𞤤 𞤼𞤢𞤦𞤭𞤲𞤼𞤭𞤲𞤺𞤮𞤤 𞤥𞤮𞤲𞤮𞤨𞤮𞤤𞤢𞥄𞤳𞤵 (𞤳𞤫𞥅𞤪𞤼𞤢𞥄𞤳𞤵) 𞤢𞤣𞥆𞤵𞤺𞤮𞤤 𞤳𞤵𞤩𞥆𞤢𞤲 𞤫 𞤲𞤣𞤫𞤪 𞤤𞤫𞤧𞤣𞤭 𞤘𞤢𞤥𞤦𞤭𞤴𞤢.
𞤉 𞤲𞤣𞤫𞤪 𞤣𞤢𞤣𞤭𞤼𞤮𞤤 𞤥𞤢𞤳𞥆𞤮⹁ 𞤙𞤢𞥄𞤱𞤭𞤲𞥋𞤣𞤮𞤼𞤮𞥅𞤯𞤮 𞤀𞤥𞤫𞤪𞤭𞤳𞤢𞥄 𞤮𞤲 𞤱𞤭𞤭 “𞤐𞤺𞤢𞤤 𞤳𞤵𞥅𞤱𞤺𞤢𞤤 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤀𞤥𞤫𞤪𞤭𞤳𞤢𞥄 𞤲𞤫𞤱𞤲𞤢𞤲𞤼𞤢𞥄 𞤦𞤮𞤥𞤩𞤫 𞤩𞤫𞤲 𞤲𞤢𞤬𞤭𞤼𞤮𞤪𞤺𞤮𞤤 𞤦𞤮𞤲𞤳𞤭 𞤥𞤢𞤩𞥆𞤫⹁ 𞤳𞤢𞤣𞤭 𞤀𞤥𞤫𞤪𞤭𞤳𞤢𞥄 𞤣𞤢𞤪𞤢𞤲𞤼𞤮 𞤲𞤵𞤲𞤯𞤢𞤤 𞤱𞤮𞤲𞤢𞤲𞤣𞤫 𞤼𞤮𞥅𞤻𞤢𞥄𞤩𞤫 𞤩𞤫𞤲 𞤬𞤮𞤼𞤭 𞤳𞤮 𞤯𞤮𞥅 𞤥𞤢𞥄 𞤳𞤢 𞤶𞤢𞤲𞤢𞤲𞤭𞤪𞤭.”
𞤒𞤢𞤸𞤴𞤢𞥄 𞤔𞤢𞥄𞤥𞥆𞤫 𞤬𞤢𞤱𞤢𞥄𞤳𞤢 𞤼𞤢𞤸𞤮 𞤦𞤮𞤲𞥆𞤫𞤪𞤫 𞤫 𞤲𞤣𞤫𞤪 𞤀𞤥𞤫𞤪𞤭𞤳𞤢𞥄⹁ 𞤳𞤮𞤲𞤮 𞤱𞤵𞤤𞥆𞤭𞤼𞤢𞥄𞤪𞤫 𞤶𞤢𞥄𞤺𞤮𞤪𞤣𞤵 𞤲𞤵𞤲𞤯𞤢𞤤 𞤲𞤣𞤵𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤺𞤮𞥅𞤥𞤵⹁ 𞤲𞤺𞤵 𞤺𞤮𞤥𞤲𞤢𞤼𞤫𞥅𞤪𞤭 𞤘𞤢𞤥𞤦𞤭𞤴𞤢 𞤶𞤮𞤯𞥆𞤭𞤲𞤭 𞤲𞤺𞤵𞤲⹁ 𞤴𞤢𞤥𞤭𞤪𞤭𞥅 𞤴𞤮 𞤤𞤢𞥄𞤥𞤯𞤮 𞤳𞤭𞤯𞥆𞤮 𞤮𞤲 𞤬𞤢𞤱𞤫 𞤦𞤮𞤲𞥆𞤫𞤪𞤫𞥅𞤶𞤭.
𞤐𞤺𞤵𞤲 𞤺𞤮𞥅𞤥𞤵 𞤱𞤭𞤭 𞤱𞤮𞤲𞤣𞤫 𞤔𞤢𞥄𞤥𞥆𞤫 𞤲𞤮 𞤴𞤫𞥅𞤦𞤭 𞤥𞤢𞥄 𞤲𞤮 𞤱𞤵𞤶𞥆𞤭 𞤫𞤥𞤦𞤫𞤪𞤫 𞤣𞤵𞤦𞤵𞤲𞤫 𞥓𞥐𞥐 𞤣𞤢𞤤𞤢 𞤳𞤢 𞤥𞤢𞤲𞤳𞤭𞤼𞤮𞤪𞤯𞤫 𞤳𞤢𞤬𞤢𞥄𞤯𞤫. 𞤔𞤢𞥄𞤥𞥆𞤫 𞤲𞤢𞤲𞤺𞤵𞤲𞤮 𞤳𞤢𞤣𞤭 𞤲𞤺𞤫𞥅𞤲𞤢𞥄𞤪𞤭 𞤫 𞤺𞤫𞤩𞤫 𞤬𞤭𞥅 𞤸𞤫𞥅𞤪𞤼𞤭𞤲𞤢𞤺𞤮𞤤 𞤳𞤢𞤬𞤯𞤫⹁ 𞤥𞤮𞤲𞤮𞤨𞤮𞤤𞤢𞥄𞤳𞤵 𞤥𞤢𞥄 𞤳𞤫𞥅𞤪𞤼𞤢𞥄𞤳𞤵  𞤫 𞤼𞤢𞤰𞤫  𞤲𞤺𞤢𞤤𞤵 𞤘𞤢𞤥𞤦𞤭𞤴𞤢 𞤲𞤺𞤵𞤲. 𞤑𞤮 𞤯𞤵𞤥 𞤱𞤵𞤤𞥆𞤭𞤼𞤢𞥄𞤪𞤫 𞤲𞤣𞤫𞤲 𞤸𞤮𞤤𞥆𞤭. 
𞤕𞤭𞥅𞤥𞤼𞤮𞤤  𞤲𞤺𞤮𞤤 𞤬𞤫𞤣𞥆𞤫 𞤱𞤭𞤯𞤮𞤼𞤮𞥅𞤲𞤣𞤫 𞤴𞤢𞤤𞤼𞤭𞤲𞤭 𞤫 𞤐𞤦𞤮𞥅𞤴𞤮 𞥒𞥐𞥑𞥙 𞤲𞤮 𞤱𞤭𞤭 𞤱𞤮𞤲𞤣𞤫 𞤔𞤢𞥄𞤥𞥆𞤫 𞤫 𞤳𞤢𞤬𞤣𞤭𞥅𞤩𞤫 𞤥𞤢𞤳𞥆𞤮 𞤲𞤮 𞤬𞤵𞤲𞤧𞤭 𞤳𞤮 𞤩𞤢𞤣𞤭𞥅 𞤣𞤵𞤶𞤵𞤲𞤫𞥅𞤪𞤫 (𞤥𞤭𞤤𞤭𞤴𞤢𞥄𞤪) 𞤱𞤮𞥅𞤼𞤫𞤪𞤫 𞤣𞤢𞤤𞤢 𞤫 𞤤𞤫𞤯𞥆𞤫 𞤳𞤢𞤻𞤵𞤲 𞤫 𞤶𞤢𞤱𞤤𞤫 𞤳𞤢𞤬𞤢𞥄𞤯𞤫 𞤘𞤢𞤥𞤦𞤭𞤴𞤢 𞤯𞤫𞤲.
𞤉 𞤸𞤭𞤼𞤢𞥄𞤲𞤣𞤫 𞥒𞥐𞥑𞥗⹁ 𞤶𞤢𞥄𞤺𞤮𞤪𞤣𞤵 𞤀𞤥𞤫𞤪𞤭𞤳𞤢𞥄 𞤲𞤣𞤵𞤲 𞤳𞤢 𞤥𞤢𞤲𞤳𞤮 𞤫 𞤱𞤫𞥅𞤩𞤵𞤼𞤵𞤺𞤮𞤤 𞤰𞤢𞤺𞥆𞤭𞤲𞤫 𞤱𞤮𞤲𞤢𞤲𞤣𞤫 𞤔𞤢𞥄𞤥𞥆𞤫 𞤱𞤭𞤵𞤲𞤮: 𞤔𞤢𞥄𞤥𞥆𞤫 𞤲𞤮 “𞤥𞤢𞤪𞤭 𞤼𞤢𞥄𞤪𞤭𞥅𞤳𞤢 𞤶𞤵𞥅𞤼𞤵𞤳𞤢 𞤳𞤢 𞤦𞤢𞤺𞤢𞤺𞤮𞤤 𞤸𞤢𞤳𞥆𞤫𞥅𞤶𞤭 𞤴𞤭𞤥𞤩𞤫 𞤫 𞤳𞤢 𞤲𞤺𞤫𞥅𞤲𞤢𞥄𞤪𞤭.”
“𞤔𞤢𞥄𞤥𞥆𞤫 𞤧𞤭𞤲𞤷𞤵𞤲𞤮 𞤬𞤫𞤣𞥆𞤫 𞤮𞤱𞤲𞤭𞤪𞤲𞤣𞤫  𞤫 𞤱𞤢𞤪𞤭𞤪𞤲𞤣𞤫 𞤱𞤭𞤫𞤼𞤫𞤲𞤮𞥅𞤲𞤣𞤫 𞤔𞤮𞤲𞤺𞤤𞤢𞥄𞤧 𞤲𞤮𞥅𞤼𞤮𞤼𞤮𞥅𞤲𞤣𞤫 𞤥𞤮 𞤳𞤢𞤲𞤳𞤮 𞤼𞤢𞤲⹁” 𞤳𞤵𞤯𞤮𞤤 𞤔𞤢𞥄𞤲𞤺𞤮𞤪𞤣𞤵  𞤀𞤥𞤫𞤪𞤭𞤳𞤢𞥄 𞤲𞤣𞤵𞤲 𞤳𞤢   𞤃𞤢𞤲𞤳𞤮 𞤱𞤭𞤭. “𞤔𞤢𞥄𞤥𞥆𞤫 𞤸𞤵𞥅𞤱𞤼𞤮𞤪𞤭 𞤲𞤣𞤫𞤲 𞤬𞤫𞤣𞥆𞤫  𞤔𞤮𞤲𞤺𞤤𞤢𞥄𞤧 𞤲𞤺𞤢𞤥 𞤸𞤵𞤤𞤩𞤭𞤲𞤺𞤮𞤤⹁ 𞤫 𞤮𞤱𞤲𞤵𞤺𞤮𞤤⹁ 𞤫 𞤼𞤫𞤬𞤵𞤺𞤮𞤤 𞤳𞤢𞤻𞤵𞤲 𞤫 𞤱𞤢𞤪𞤵𞤺𞤮𞤤 𞤴𞤭𞤥𞤩𞤫 𞤩𞤫 𞤔𞤢𞥄𞤥𞥆𞤫 𞤰𞤫𞤼𞥆𞤭𞤪𞤭 𞤱𞤢 𞤢𞤴𞤩𞤫 𞤥𞤵𞤲.”
𞤖𞤢𞤲𞤣𞤫 𞤳𞤢𞤣𞤭 𞤫 𞤥𞤢𞤱𞤲𞤣𞤫⹁ 𞤣𞤭𞤤𞥆𞤢𞤲𞤣𞤫 𞤤𞤫𞤧𞤣𞤭 𞤃𞤢𞤤𞤭 𞤢𞤲𞤣𞤭𞤪𞤢𞥄𞤲𞤣𞤫 M5 𞤴𞤢𞤤𞤼𞤵𞤲𞤮 𞤳𞤢 𞤤𞤢𞥄𞤱𞤭 𞤄𞤢𞤥𞤢𞤳𞤮𞥅.
𞤐𞤣𞤫𞥅 𞤣𞤭𞤤𞥆𞤢𞤲𞤣𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤬𞤢𞥄𞤲𞤣𞤢𞥄𞤪𞤫 𞤥𞤢𞤴𞤪𞤫 𞤶𞤮𞥅𞤲𞤭⹁ 𞤳𞤮 𞤴𞤮 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤖𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤭𞤥𞥆𞤮 𞤳𞤢 𞤶𞤵𞤤𞥆𞤫𞥅𞤪𞤫.
𞤐𞤺𞤢𞤥 𞤢𞤣𞤭𞤼𞤢𞤺𞤮𞤤 𞤴𞤢𞤤𞤼𞤮 M5 𞤲𞤺𞤮𞤲 𞤸𞤢𞤲𞤣𞤫⹁ 𞤳𞤢𞤲𞤳𞤮 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢⹁ 𞤮 𞤴𞤢𞤤𞤼𞤵𞤲𞤮 𞤳𞤢 𞤰𞤫𞤱𞤤𞤵 𞤫 𞤲𞤶𞤫𞤧𞤤𞤢𞥄𞤪𞤫 𞤶𞤫𞤥𞥆𞤢 𞤸𞤮𞤤𞥆𞤵𞤺𞤮𞤤 𞤫𞤩𞥆𞤮𞥅𞤶𞤫 𞤥𞤢𞤳𞥆𞤮. 𞤑𞤮𞤲𞤮 𞤯𞤫𞤲 𞤨𞤫𞤸𞤫 𞤥𞤢𞤳𞥆𞤮 𞤴𞤮𞤲𞤢𞥄𞤤𞤭 𞤳𞤮 𞤻𞤭𞤨𞥆𞤢 𞤩𞤫𞤪𞤯𞤫 𞤣𞤢𞤪𞤼𞤭𞥅𞤩𞤫 𞤥𞤮 𞤩𞤫𞤲.
𞤉 𞤲𞤣𞤫𞤪 𞤣𞤢𞤣𞤭𞤼𞤢𞤤⹁ 𞤲𞤺𞤢𞤤 𞤩𞤫 𞤴𞤢𞤤𞤼𞤭𞤲𞤭 𞤸𞤢𞤲𞤳𞤭 𞤫 𞤐𞤢𞥄𞤧𞤢𞥄𞤲𞤣𞤫⹁ 𞤁𞤭𞤤𞥆𞤢𞤲𞤣𞤫 𞤲𞤣𞤫𞤲 𞤩𞤫𞤴𞤣𞤭𞥅 𞤼𞤫𞤲𞤼𞤭𞤲𞤺𞤮𞤤 𞤭𞤱𞤵𞤺𞤮𞤤 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤳𞤢 𞤤𞤢𞥄𞤥𞤵. 𞤖𞤢𞤪𞤭 𞤤𞤫 𞤳𞤮 𞤩𞤫 𞤩𞤵𞤪𞤲𞤮𞥅 𞤫 𞤼𞤫𞤲𞤼𞤭𞤲𞤣𞤫 𞤫 𞤣𞤢𞤣𞤭𞤼𞤫 𞤢𞤪𞤢𞤲𞤢 𞤯𞤫𞤲⹁ 𞤳𞤮 𞤭𞤼𞥆𞤵𞤺𞤮𞤤 𞤶𞤢𞤺𞥆𞤮 𞤥𞤢𞤤𞥆𞤢 𞤢𞤪𞤣𞤮 𞤺𞤮𞤥𞤲𞤢𞥄𞤳𞤵 𞤲𞤺𞤵𞤲. 𞤑𞤮𞤲𞤮 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤱𞤢𞤯𞤭 𞤫 𞤲𞤶𞤫𞤧𞤤𞤢𞥄𞤪𞤫⹁ 𞤮 𞤸𞤫𞥅𞤯𞤭𞤲𞤼𞤭𞤲𞥆𞤮 𞤸𞤮𞥅𞤤𞤢𞥄𞤪𞤫 𞤲𞤣𞤫 𞤮 𞤶𞤮𞤺𞤢𞤲𞤭𞥅 𞤄𞤵𞥅𞤦𞤵 𞤅𞤭𞥅𞤧𞤫⹁ 𞤶𞤢𞤺𞥆𞤮 𞤤𞤫𞤧𞤣𞤭 𞤲𞤣𞤭𞤲. 𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫 𞤤𞤢𞤲𞤷𞤵𞤺𞤮𞤤 𞤶𞤮𞤲𞤣𞤫 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤲𞤣𞤵𞤲 𞤱𞤮𞤲𞤢𞥄 𞤳𞤮 𞤲𞤫𞤱𞤭𞥅.
𞤑𞤮 𞤱𞤮𞤲𞤭 𞤴𞤫𞥅𞤧𞤮 𞤲𞤣𞤫𞥅 𞤁𞤭𞤤𞥆𞤢𞤲𞤣𞤫 M5⹁ 𞤳𞤮 𞤢𞤤𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞥆𞤮. 𞤑𞤮𞤲𞤮 𞤲𞤮 𞤼𞤢𞤱𞤢𞥄 𞤫 𞤥𞤢𞤴𞤪𞤫 𞤨𞤫𞤣𞤤𞤫 𞤥𞤢𞤤𞥆𞤢 𞤳𞤫𞤪𞤼𞤭 𞤤𞤭𞤣𞥆𞤭𞥅𞤯𞤭 𞤋𞤦𞤪𞤢𞥄𞤸𞤭𞥅𞤥𞤢 𞤄𞤵𞥅𞤦𞤢𞤳𞤢𞤪 𞤑𞤫𞤴𞤼𞤢 𞤯𞤯𞤭𞤲. 
 
𞤑𞤮 𞤫 𞤥𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞤶𞤮𞤱𞤭 𞤑𞤮𞤪𞤧𞤮⹁ 𞤲𞤣𞤫𞥅 𞤣𞤭𞤤𞥆𞤢𞤲𞤣𞤫 𞤧𞤭𞤲𞤷𞤢𞥄. 𞤊𞤢𞥄𞤲𞤣𞤢𞥄𞤪𞤫 𞤥𞤢𞤴𞤪𞤫⹁ 𞤳𞤮 𞤴𞤮 𞤺𞤮𞤥𞤲𞤢𞥄𞤳𞤵 𞤲𞤺𞤵𞤲 𞤫 𞤢𞤪𞤣𞤮 𞤮𞤲 𞤭𞤼𞥆𞤫⹁ 𞤲𞤣𞤫𞥅 𞤶𞤮𞤲𞤣𞤫 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤧𞤢𞤴𞤦𞤭𞤲𞤫𞥅. 𞤘𞤮𞤥𞤲𞤢𞥄𞤳𞤵 𞤬𞤫𞤰𞥆𞤭𞤲𞤭𞤪𞤲𞤺𞤵 𞤶𞤮𞤯𞥆𞤭𞤲𞤫𞥅 𞤱𞤮𞤲𞤣𞤵𞤣𞤫 𞤫 𞤢𞤪𞤣𞤮 𞤳𞤫𞤧𞤮.

𞤉 𞤸𞤮𞤪𞤦𞤭𞥅𞤪𞥆𞤫 𞤬𞤫𞤰𞥆𞤵𞤲𞤣𞤫 𞤯𞤮𞥅⹁ 𞤻𞤢𞤤𞤲𞤣𞤫 𞥔 𞤑𞤮𞤪𞤧𞤮⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤼𞤭𞤲𞤼𞤵𞤣𞤵𞤲𞤮 𞤫 𞤢𞤤𞤥𞤢𞥄𞤥𞤭 𞤃𞤢𞤸𞤥𞤵𞥅𞤣𞤵 𞤁𞤭𞤳𞥆𞤮 𞤳𞤢𞤻𞤵𞤲 𞤫 𞤸𞤮𞥅𞤪𞤫𞥅𞤩𞤫 𞤣𞤭𞤤𞥆𞤢𞤲𞤣𞤫 𞤲𞤣𞤫𞤲. 𞤑𞤮𞤲𞤮 𞤩𞤫 𞤸𞤢𞤱𞤪𞤢𞥄𞤤𞤭 𞤫 𞤺𞤮𞥅𞤼𞤵𞤲.
𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤵𞤦𞤢𞤤𞤭⹁ 𞤥𞤮 𞤀𞤤𞤸𞤢𞤧𞤢𞥄𞤲 𞤏𞤀𞤚𞤀𞤈𞤀𞥄⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞥄𞤪 𞤲𞤣𞤭𞤲 𞤼𞤮𞤯𞥆𞤭𞤲𞤮𞥅 𞤮𞤲 𞤴𞤮 𞤣𞤢𞤪𞤮 𞤫 𞤭𞤲𞤣𞤫 𞤬𞤫𞤣𞥆𞤫 𞤥𞤢𞤤𞥆𞤢 𞤸𞤫𞤪𞤼𞤮 (RHDP) 𞤲𞤺𞤮𞤲 𞤧𞤢𞤲𞤳𞤭𞤳𞤫 𞤫 𞤲𞤶𞤫𞤧𞤤𞤢𞥄𞤪𞤫 𞤻𞤢𞤤𞤲𞤣𞤫 𞥘 𞤃𞤮𞤪𞤧𞤮 𞥒𞥐𞥒𞥐. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤺𞤮𞤮 (𞥖𞥑) 𞤮 𞤬𞤫𞤰𞥆𞤭𞤲𞤭𞤪𞤭.
𞤘𞤭𞤤𞤢 𞤅𞤭𞥅𞤤𞤮 𞥒𞥐𞥑𞥗⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤢𞤪𞤣𞤮 𞤥𞤢𞤤𞥆𞤢 𞤶𞤢𞤺𞥆𞤮 𞤺𞤮𞤥𞤲𞤢𞥄𞤳𞤵 𞤑𞤮𞤼𞤣𞤭𞤾𞤢𞥄𞤪 𞤲𞤺𞤵𞤲. 𞤑𞤮 𞤻𞤢𞤱𞤵 𞤼𞤢𞤰𞤮-𞤩𞤫𞤪𞤲𞤣𞤫 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮⹁ 𞤖𞤢𞤪𞤭 𞤮𞤥𞤮 𞤢𞤪𞤼𞤭 𞤸𞤢𞤴 𞤲𞤫𞥅𞤩𞤢𞥄𞤤𞤭. 𞤌𞤥𞤮 𞤴𞤢𞤸𞤵𞤲𞤮𞥅 𞤊𞤢𞤪𞤢𞤲𞤧𞤭 𞤻𞤢𞤱𞤲𞤣𞤢𞤺𞤮𞤤. 𞤂𞤫𞤦𞥆𞤭 𞤯𞤭𞤯𞤭 𞤮𞤥𞤮 𞤼𞤮𞤲 𞤧𞤭 𞤮 𞤪𞤵𞤼𞥆𞤭𞥅 𞤑𞤮𞤼𞤣𞤭𞤾𞤢𞥄𞤪.
 
𞤃𞤢𞥄𞤴𞤣𞤫 𞤥𞤢𞤳𞥆𞤮 𞤢𞤣𞥆𞤢𞤲𞤭𞥅 𞤬𞤫𞤣𞥆𞤫 𞤏𞤢𞤼𞤢𞤪𞤢𞥄 𞤲𞤣𞤫𞤲 𞤶𞤭𞤩𞤢𞤴𞤫𞥅 𞤬𞤭𞥅 𞤲𞤺𞤮 𞤧𞤵𞤩𞤮 𞤧𞤢𞥄𞤼𞤭𞤲𞤢𞥄𞤲𞤺𞤮 𞤫 𞤒𞤢𞤪𞤳𞤮 𞥒𞥐𞥒𞥐. 𞤍𞤵𞥅𞤯𞤵𞤩𞤫 𞤲𞤮 𞤼𞤢𞤥𞤰𞤭𞤲𞤭𞥅 𞤳𞤮 𞤖𞤢𞥄𞤥𞤫𞤣 𞤄𞤢𞤳𞤢𞤴𞤮𞤳𞤮⹁ 𞤧𞤢𞤤𞤢𞤤𞤮 𞤥𞤢𞤤𞥆𞤢 𞤶𞤢𞥄𞤺𞤮𞤪𞤯𞤮 𞤮𞤲 𞤳𞤢 𞤸𞤭𞤱𞤮⹁ 𞤣𞤢𞤪𞤮𞤼𞤮𞥅 𞤫 𞤭𞤲𞤣𞤫 𞤸𞤫𞤪𞤼𞤮 𞤏𞤢𞤼𞤢𞤪𞤢𞥄 𞤲𞤺𞤮𞤲. 𞤏𞤮𞥅𞤣𞤭𞥅 𞤳𞤢𞤣𞤭 𞤼𞤵𞥅𞤥𞤵𞥅𞤩𞤫 𞤏𞤢𞤼𞤢𞤪𞤢 𞤳𞤢 𞤮 𞤤𞤢𞤥𞤭𞤼𞤮𞤪𞤢 𞤥𞤢𞥄𞤴𞤣𞤫 𞤘𞤮𞤲 𞤑𞤵𞤤𞤵𞤦𞤢𞤤𞤭 𞤲𞤣𞤫𞤲 𞤲𞤺𞤢𞤥 𞤲𞤮 𞤮  𞤤𞤵𞤼𞥆𞤭𞤪𞤢 𞤳𞤢 𞤤𞤢𞥄𞤥𞤵. 𞤌 𞤸𞤮𞤤𞥆𞤵𞤲𞤮 𞤢𞤣𞤮 𞤮 𞤶𞤮𞥅𞤨𞤢𞥄𞤣𞤫 𞤀𞥄𞤥𞤢𞤣𞤵 𞤘𞤮𞤲 𞤑𞤵𞤤𞤵𞤦𞤢𞤤𞤭⹁ 𞤱𞤮𞤲𞤣𞤫 𞤣𞤮𞤧𞤼𞤫𞤪𞤫 𞤤𞤫𞤴𞤣𞤭 𞤲𞤣𞤫𞤲 𞤸𞤢𞤯𞤢𞥄𞤥𞤮 𞤣𞤢𞤪𞤢𞤺𞤮𞤤  𞤼𞤢𞤼𞤢𞤩𞤵𞤲.  𞤌 𞤸𞤮𞤤𞥆𞤵𞤲𞤮 𞤳𞤢𞤣𞤭 𞤱𞤮𞤲𞤣𞤫 𞤧𞤮 𞤄𞤫𞤣𞤭𞤴𞤫𞥅 𞤫 𞤄𞤢𞤺𞤦𞤮𞥅 𞤣𞤢𞤪𞤭𞤳𞤫⹁ 𞤮 𞤣𞤢𞤪𞤮𞤼𞤮. 𞤔𞤮𞥅𞤲𞤭 𞤲𞤮𞤲 𞤄𞤫𞤣𞤭𞤴𞤫𞥅 𞤳𞤢𞤻𞤵𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤮𞤥𞤮 𞤬𞤢𞥄𞤤𞤢𞥄 𞤣𞤢𞤪𞤢𞥄𞤣𞤫 𞤫 𞤭𞤲𞤣𞤫 𞤬𞤫𞤣𞥆𞤫  (PDCI) 𞤲𞤣𞤫𞤲.
 
𞤒𞤮𞤺𞤢 𞤫 𞤴𞤭𞤥𞤩𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤥𞤮𞤩𞤼𞤭𞤲𞥋𞤣𞤭𞤪𞤲𞤮 𞤫 𞤲𞤶𞤫𞤧𞤤𞤢𞥄𞤪𞤫 𞤲𞤺𞤢𞤥 𞤻𞤮𞤰𞥆𞤵𞤺𞤮𞤤 𞤏𞤢𞤼𞤢𞤪𞤢𞥄 𞤲𞤮 𞤮 𞤣𞤢𞤪𞤮𞤪𞤢.
𞤀𞤲𞤪𞤭𞥅 𞤑𞤮𞤲𞤢𞤲 𞤄𞤫𞤣𞤭𞤴𞤫𞥅⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞥄𞤪 𞤲𞤣𞤭𞤲 𞤺𞤭𞤤𞤢𞥄𞥑𞥙𞥙𞥓 𞤸𞤢𞥄 𞥑𞥙𞥙𞥙⹁ 𞤩𞤢𞤲𞤺𞤭𞤲𞤭𞥅 𞤬𞤢𞥄𞤤𞤫 𞤣𞤢𞤪𞤢𞤺𞤮𞤤 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤒𞤢𞤪𞤳𞤮 𞤸𞤭𞤼𞤢𞥄𞤲𞤣𞤫 𞥒𞥐𞥒𞥐. 𞤑𞤮 𞤳𞤢 𞤼𞤵𞤥𞤦𞤮𞤲𞥋𞤣𞤭𞤪𞤢𞤤 𞤫𞤩𞥆𞤢𞥄𞤲𞤺𞤢𞤤 𞤺𞤭𞤤𞤢 𞥒𞥕 𞤸𞤢𞥄 𞥒𞥖 𞤃𞤮𞤪𞤧𞤮⹁ 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤧𞤵𞤩𞤮𞤼𞤮𞥅 𞤣𞤢𞤪𞤮𞤼𞤮𞥅𞤯𞤮 𞤮𞤲 𞤫 𞤭𞤲𞤣𞤫 𞤥𞤢𞤴𞤪𞤫. 𞤐𞤣𞤫𞤲 𞤬𞤫𞤣𞥆𞤫 𞤥𞤢𞤤𞥆𞤢 𞤸𞤫𞥅𞤪𞤼𞤮 𞤳𞤮 𞤆𞤫.𞤁𞤫.𞤅𞤫.𞤋. (PDCI) 𞤱𞤮𞤲𞤭 𞤭𞤲𞤣𞤫 𞤥𞤢𞤴𞤪𞤫⹁ 𞤲𞤣𞤫 𞤶𞤫𞤴𞤢𞥄 𞤫 𞤨𞤫𞤣𞤤𞤫 𞤥𞤢𞤱𞤯𞤫 𞤑𞤮𞤼𞤣𞤭𞤾𞤢𞥄𞤪 𞤯𞤫𞤲.
𞤄𞤫𞤣𞤭𞤴𞤫𞥅 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥘𞥖 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤫 𞤶𞤫𞥅𞤺𞤮𞤮). 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤯𞤭𞤯𞤢𞤩𞤮 𞤫 𞤤𞤢𞥄𞤥𞤢𞥄𞤣𞤫 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞥄𞤪 𞤲𞤣𞤭𞤲. 𞤑𞤮 𞤷𞤢𞤺𞥆𞤢𞤤 𞤥𞤢𞥄𞤴𞤣𞤫 𞤌𞤬𞤮𞤴 𞤄𞤵𞤱𞤢𞥄𞤻𞤭 𞤻𞤢𞤤𞤲𞤣𞤫 𞥗 𞤄𞤮𞤱𞤼𞤮 𞥑𞥙𞥙𞥓⹁ 𞤀𞤲𞤪𞤭𞥅 𞤑𞤮𞤲𞤢𞤲 𞤄𞤫𞤣𞤭𞤴𞤭𞥅 𞤤𞤮𞤲𞤼𞤭𞥅 𞤥𞤮⹁ 𞤲𞤣𞤫 𞤼𞤢𞤱𞤲𞤮𞥅 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮𞥅 𞤸𞤮𞥅𞤪𞤫𞥅𞤶𞤮 𞤚𞤫𞥅𞤳𞤵𞥅𞤪𞤵  𞤲𞤣𞤵𞤲 (𞤧𞤵𞥅𞤣𞤵 𞤧𞤢𞤪𞤭𞤴𞤭𞤲𞤮𞥅𞤪𞤵 𞤲𞤣𞤵𞤲). 𞤀𞤣𞤮 𞤧𞤵𞤩𞤮 𞤲𞤺𞤮𞤲 𞥑𞥙𞥙𞥕⹁ 𞤄𞤫𞤣𞤭𞤴𞤫𞥅 𞤱𞤢𞤴𞤤𞤭 𞤧𞤢𞤪𞤼𞤭𞥅𞤶𞤭 𞤧𞤵𞤩𞤮 𞤲𞤺𞤮𞤲 𞤲𞤺𞤢𞤥 𞤸𞤢𞤯𞤵𞤺𞤮𞤤 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤣𞤢𞤪𞤢𞤺𞤮𞤤. 𞤌 𞤧𞤭𞤲𞤷𞤭 𞤲𞤵𞤥𞤮 𞤢𞤲𞤣𞤭𞤪𞤢𞥄𞤲𞤺𞤮 “𞤭𞤾𞤢𞥄𞤪𞤭𞤼𞤫” 𞤥𞤢𞤤𞥆𞤢 𞤋𞤱𞤢𞤪𞤢𞥄𞤳𞤵. 𞤒𞤮𞤺𞤢 𞤫 𞤧𞤢𞤪𞤼𞤭𞥅𞤶𞤭 𞤳𞤫𞤧𞤭 𞤯𞤭 𞤮 𞤢𞤣𞥆𞤭 𞤯𞤭𞤲 𞤳𞤮:
𞤑𞤮 𞤯𞤭𞥅 𞤧𞤢𞤪𞤼𞤭𞥅𞤶𞤭 𞤳𞤫𞤧𞤭 𞤳𞤢𞤻𞤵𞤲 𞤫 𞤼𞤭𞤶𞥆𞤢𞥄𞤣𞤫 𞤱𞤮𞤲𞤣𞤫 𞤶𞤢𞤲𞤬𞤢 𞤱𞤢𞤯𞤢𞤴 𞤫 𞤧𞤵𞤩𞤮 𞤲𞤺𞤮𞤲⹁ 𞤱𞤮𞤲𞤭 𞤧𞤢𞤦𞤵 𞤂𞤮𞤪𞤢𞤲 𞤄𞤢𞤺𞤦𞤮𞥅 𞤫 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤧𞤢𞤤𞤭𞥅 𞤼𞤢𞤱𞤫𞥅𞤣𞤫 𞤫 𞤲𞤺𞤮𞤲 𞤧𞤵𞤩𞤮 𞤸𞤭𞤼𞤢𞥄𞤲𞤣𞤫 𞥑𞥙𞥙𞥕. 𞤇𞤫 𞤴𞤢𞤥𞤭𞤪𞤭 𞤳𞤢𞤣𞤭 𞤴𞤭𞤥𞤩𞤫 𞤥𞤢𞤩𞥆𞤫 𞤩𞤫𞤲 𞤴𞤮 𞤤𞤵𞤼𞥆𞤵 𞤳𞤢 𞤷𞤵𞥅𞤯𞤭 𞤥𞤵𞤲.
𞤕𞤢𞤺𞥆𞤢𞤤 𞤲𞤺𞤮𞤲 𞤧𞤵𞤩𞤮⹁ 𞤄𞤫𞤣𞤭𞤴𞤫𞥅 𞤤𞤢𞥄𞤥𞤭𞤼𞤭𞥅 𞤸𞤢𞥄 𞤲𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤬𞤮𞤤𞥆𞤵𞤲𞤮𞥅 𞤥𞤮 𞤻𞤢𞤤𞤲𞤣𞤫 𞥒𞥔 𞤄𞤮𞤱𞤼𞤮 𞥑𞥙𞥙𞥙. 𞤈𞤮𞤦𞤫𞥅𞤪 𞤘𞤫𞤴𞤭 𞤤𞤮𞤲𞤼𞤭𞥅 𞤥𞤮.
𞤐𞤣𞤫𞤲𞤧𞤢𞤴⹁ 𞤄𞤫𞤣𞤭𞤴𞤫𞥅 𞤣𞤮𞤺𞤭 𞤬𞤢𞥄𞤦𞤼𞤭𞤲𞤮𞤴𞤭𞥅 𞤳𞤢 𞤣𞤢𞥄𞤳𞤢 𞤊𞤢𞤪𞤢𞤲𞤧𞤭𞥅𞤩𞤫 𞤩𞤫𞤲. 𞤇𞤫𞤲 𞤯𞤮𞤲 𞤱𞤢𞤤𞥆𞤭 𞤥𞤮⹁ 𞤮 𞤴𞤢𞤤𞤼𞤭 𞤑𞤮𞤼𞤣𞤭𞤾𞤢𞥄𞤪 𞤮 𞤴𞤢𞤸𞤭 𞤚𞤮𞤺𞤮 𞤻𞤢𞤤𞤲𞤣𞤫 𞥒𞥖 𞤄𞤮𞤱𞤼𞤮 𞥑𞥙𞥙𞥙. 𞤑𞤮 𞤯𞤮𞤲⹁ 𞤳𞤢𞤲𞤳𞤮 𞤫 𞤩𞤫𞤴𞤲𞤺𞤵𞥅𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤩𞤫 𞤱𞤮𞤲𞤭 𞤸𞤢𞥄 𞤻𞤢𞤤𞤲𞤣𞤫 𞥓 𞤅𞤭𞥅𞤤𞤮 𞥒𞥐𞥐𞥐⹁ 𞤲𞤣𞤫𞤲 𞤩𞤫 𞤴𞤢𞤸𞤭 𞤩𞤫 𞤥𞤮𞤱𞤤𞤭𞤲𞤮𞤴𞤭𞥅 𞤊𞤢𞤪𞤢𞤲𞤧𞤭. 𞤌 𞤪𞤵𞤼𞥆𞤢𞥄𞤣𞤫 𞤑𞤮𞤼𞤣𞤭𞤾𞤢𞥄𞤪 𞤱𞤮𞥅 𞤻𞤢𞤤𞤲𞤣𞤫 𞥑𞥕 𞤒𞤢𞤪𞤳𞤮 𞥒𞥐𞥐𞥑 𞤲𞤣𞤫 𞤂𞤮𞤪𞤢𞤲 𞤄𞤢𞤺𞤦𞤮𞥅 𞤤𞤢𞥄𞤥𞤭𞤲𞤮𞥅.
𞤑𞤢 𞤧𞤵𞤩𞤮 𞥒𞥐𞥑𞥐⹁ 𞤮 𞤼𞤢𞤱𞤼𞤭 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤩𞤫 𞤬𞤮𞥅𞤤𞤭 𞤂𞤮𞤪𞤢𞤲 𞤄𞤢𞤺𞤦𞤮𞥅. 𞤉 𞤧𞤵𞤩𞤮 𞤸𞤭𞤳𞥆𞤭𞤲𞤮𞥅𞤲𞤺𞤮 𞤲𞤺𞤮𞤲 𞤯𞤮𞤲 𞤳𞤢𞤣𞤭 𞥒𞥐𞥑𞥕⹁ 𞤄𞤫𞤣𞤭𞤴𞤫𞥅 𞤣𞤢𞤪𞤢𞤲𞤮𞥅𞤳𞤭⹁ 𞤮 𞤢𞤷𞥆𞤢𞤲𞤭 𞤏𞤢𞤼𞤢𞤪𞤢𞥄 𞤲𞤣𞤫 𞤼𞤢𞤱𞤲𞤮𞥅 𞤫𞤩𞤫 𞤼𞤢𞤱𞤣𞤢𞥄 𞤫 𞤥𞤮𞤶𞤮𞤦𞤫𞤪𞤫 𞤌𞤬𞤮𞤴𞤭𞤴𞤢𞤲𞤳𞤮𞥅𞤪𞤫 𞤲𞤣𞤫𞤲.
𞤑𞤮𞤲𞤮 𞤲𞤣𞤫𞥅 𞤥𞤮𞤶𞤮𞤦𞤫𞤪𞤫 𞤩𞤮𞥅𞤴𞤢𞥄𞤲𞤮 𞤧𞤢𞤦𞤵 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥘⹁ 𞤄𞤫𞤣𞤭𞤴𞤫𞥅 𞤼𞤢𞤱𞤼𞤭 𞤣𞤢𞤪𞤼𞤭𞥅𞤩𞤫 𞤤𞤢𞥄𞤥𞤵 𞤲𞤺𞤵𞤲. 𞤌𞤥𞤮 𞤬𞤫𞤤𞤭𞤪𞤭 𞤏𞤢𞤼𞤢𞤪𞤢𞥄 𞤬𞤭𞤪𞤼𞤵𞤺𞤮𞤤 𞤬𞤮𞤣𞤮𞥅𞤪𞤫 𞤱𞤮𞤲𞤵𞤺𞤮𞤤 𞤩𞤢𞥄𞤱𞤮 𞤣𞤢𞤪𞤮𞤼𞤮𞥅𞤯𞤮 𞤮𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤆𞤫.𞤁𞤫.𞤅𞤫.𞤋 𞤲𞤣𞤫𞤲.
𞤅𞤭 𞤦𞤫𞤣𞤭𞤴𞤫𞥅 𞤼𞤢𞤦𞤭𞤲𞤼𞤭𞤲𞤭𞥅 𞤣𞤢𞤪𞤢𞤺𞤮𞤤⹁ 𞤸𞤢𞤪𞤢𞤴 𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤮 𞤸𞤢𞥄𞤪𞤢𞤼𞤢𞥄 𞤤𞤢𞥄𞤥𞤵⹁ 𞤮 𞤸𞤢𞥄𞤩𞤢𞤼𞤢𞥄 𞤳𞤢𞤣𞤭. 𞤅𞤢𞤦𞤵 𞤮 𞤤𞤢𞥄𞤥𞤭𞤲𞤮𞤳𞤫 𞤣𞤵𞥅𞤩𞤭 𞤶𞤫𞥅𞤺𞤮𞤮. 𞤀𞤣𞤮 𞤯𞤵𞤥 𞤳𞤢𞤣𞤭⹁ 𞤫 𞤲𞤣𞤫𞤪 𞤣𞤵𞥅𞤩𞤭 𞤧𞤢𞤨𞥆𞤮-𞤫-𞤼𞤢𞤼𞤭⹁ 𞤳𞤮 𞤳𞤢𞤲𞤳𞤮 𞤤𞤢𞥄𞤼𞤭𞤲𞤮 𞤸𞤮𞥅𞤪𞤫𞥅𞤶𞤮 𞤅𞤵𞥅𞤣𞤵 𞤅𞤢𞤪𞤭𞤴𞤭𞤲𞤮𞥅𞤪𞤵 𞤲𞤣𞤵𞤲.
𞤄𞤢𞤯𞤼𞤢𞤲𞤫 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙⹁ 𞤶𞤢𞥄𞤺𞤮𞤪𞤢𞤤 𞤅𞤢𞤱𞤵𞤣𞤭𞥅 𞤲𞤺𞤢𞤤 𞤬𞤭𞥅 𞤓𞤥𞤵𞤪𞤢 𞤫 𞤖𞤢𞤶𞥆𞤵 𞤼𞤢𞤦𞤭𞤲𞤼𞤭𞤲𞤭𞥅 𞤱𞤮𞤲𞤣𞤫𞤥𞤢⹁  𞤸𞤢𞤶𞥆𞤵 𞤲𞤺𞤵𞤲 𞤬𞤭𞥅 𞤸𞤭𞤼𞤢𞥄𞤲𞤣𞤫 𞥒𞥐𞥒𞥐 𞤤𞤢𞥄𞤼𞤮𞤼𞤢𞥄𞤳𞤮 𞤧𞤭 𞤱𞤮𞤲𞤢𞥄 𞤬𞤭𞥅 𞤩𞤫𞥅 𞤶𞤮𞥅𞤯𞤭𞥅𞤩𞤫 𞤫 𞤲𞤣𞤫𞤪 𞤤𞤫𞤧𞤣𞤭 𞤅𞤢𞤱𞤵𞤣𞤭𞥅 𞤲𞤣𞤭𞤲. 𞤇𞤫 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫 𞤩𞤫 𞤲𞤫𞤱𞤲𞤢𞤲𞤢𞤴 𞤧𞤫𞥅𞤯𞤢𞥄𞤩𞤫 𞤫 𞤴𞤭𞤥𞤩𞤫 𞤤𞤫𞤴𞤣𞤭 𞤳𞤢𞤤𞤢 𞤶𞤮𞥅𞤯𞤭𞥅𞤩𞤫 𞤲𞤣𞤫𞤪 𞤅𞤢𞤱𞤵𞤣𞤭𞥅 𞤳𞤮 𞤼𞤢𞤱𞤫𞥅 𞤳𞤢 𞤸𞤢𞤶𞥆𞤵 𞤫 𞤭𞤲𞤣𞤫 𞤤𞤫𞤧𞤣𞤭 𞤥𞤵𞤲.
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤫𞥅𞤻𞤭⹁ 𞤲𞤺𞤵 𞤪𞤢𞥄𞤩𞤭𞥅 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤣𞤵𞤦𞤵𞤲𞤫 𞤶𞤫𞥅𞤲𞤢𞤴⹁ 𞤲𞤺𞤵 𞤱𞤢𞤪𞤭𞥅 𞤳𞤢𞤣𞤭 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤲𞤢𞤴𞤭 𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 (𞥔𞥗𞥐 𞥐𞥐𞥐). 𞤂𞤫𞤳𞥆𞤭 𞤲𞤺𞤵𞥅 𞤻𞤢𞤱𞤵 𞤸𞤫𞤩𞤢𞥄𞤳𞤭 𞤼𞤢𞤸𞤮.  𞤐𞤫𞤯𞥆𞤮 𞤳𞤢𞤤𞤢 𞤳𞤮 𞤱𞤢𞥄𞤱𞤭 𞤳𞤮 𞤪𞤫𞤲𞤼𞤢𞤺𞤮𞤤⹁ 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤮𞥅 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤤 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤘𞤌𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤼𞤢𞤼𞤭⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤥𞤮𞤲 𞤫 𞤩𞤫𞤴𞤢.
𞥕 – 𞤅𞤋 𞤌𞤐 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤤𞤵𞤼𞥆𞤫𞥅 𞤳𞤢 𞤷𞤵𞥅𞤯𞤭 𞤥𞤮𞤲.
𞤖𞤢𞤲𞤣𞤫 𞤫 𞤪𞤫𞤬𞤦𞤭𞤪𞥆𞤫 (𞤢𞤤𞤢𞤼𞤭)⹁ 𞤻𞤢𞤤𞤲𞤣𞤫 𞥒𞥑 𞤑𞤮𞤪𞤧𞤮⹁ 𞤤𞤢𞥄𞤥𞤩𞤫 𞤅𞤢𞤱𞤵𞤣𞤭𞥅 𞤩𞤫𞤲 𞤴𞤢𞤥𞤭𞤪𞤭𞥅 𞤥𞤢𞤩𞥆𞤭𞤼𞤵𞤺𞤮𞤤 𞤤𞤫𞤧𞤣𞤭 𞤥𞤢𞤩𞥆𞤫 𞤲𞤣𞤭𞤲. 𞤇𞤫 𞤣𞤵𞤽𞤭𞤲𞤭𞥅 𞤱𞤢𞤯𞤵𞤺𞤮𞤤 𞤲𞤶𞤢𞥄𞤺𞤮 𞤫 𞤸𞤢𞥄𞤶𞤵𞥅𞤶𞤭 𞤣𞤫𞤲𞤣𞤭𞤴𞤢𞤲𞤳𞤮𞥅𞤶𞤭 𞤯𞤭𞤲 𞤬𞤮𞤨. 𞤍𞤵𞤥 𞤲𞤮𞤲⹁ 𞤳𞤮 𞤫 𞤸𞤮𞥅𞤪𞤫 𞤻𞤭𞤩𞤲𞤵𞤺𞤮𞤤 𞤧𞤢𞤪𞤼𞤭𞥅𞤶𞤭 𞤱𞤢𞤯𞤢𞥄𞤯𞤭 𞤯𞤭𞤲 𞤲𞤺𞤢𞤥 𞤪𞤫𞤲𞤼𞤢𞤺𞤮𞤤 𞤫 𞤻𞤢𞤱𞤵 𞤳𞤮𞤪𞤮𞥅𞤲𞤢 𞤲𞤺𞤵𞤲. 𞤐𞤮 𞤶𞤫𞤴𞤢𞥄 𞤫𞤲 𞤯𞤭𞤲 𞤧𞤢𞤪𞤼𞤭𞥅𞤶𞤭 𞤸𞤢𞤯𞤵𞤺𞤮𞤤 𞤥𞤮𞥅𞤩𞤮𞤲𞥋𞤣𞤭𞤪𞤢𞤤 𞤴𞤭𞤥𞤩𞤫 𞥕𞥐 (50) 𞤫 𞤳𞤢 𞤬𞤢𞤱𞤭.
 
𞤑𞤮𞤲𞤮 𞤲𞤮𞤲⹁ 𞤩𞤫 𞤼𞤮𞤽𞤼𞤢𞥄𞤤𞤭 𞤸𞤢𞤶𞥆𞤵 𞤲𞤺𞤵𞤲 𞤳𞤢𞤻𞤵𞤲 𞤫 𞤴𞤢𞤸𞤵𞤺𞤮𞤤 𞤅𞤢𞤱𞤵𞤣𞤭𞥅 𞤱𞤮𞤲𞤢𞤲𞤣𞤫 𞤶𞤢𞤲𞤢𞤲𞤯𞤮. 𞤇𞤫 𞤸𞤮𞤤𞥆𞤭𞥅 𞤲𞤮𞤲⹁ 𞤱𞤮𞤲𞤣𞤫 𞤫𞤩𞤫 𞤼𞤢𞤧𞤳𞤢𞥄𞤣𞤫 𞤬𞤭𞥅 𞤸𞤢𞤶𞥆𞤵 𞤲𞤺𞤵𞤲 𞤲𞤣𞤢𞥄𞤪𞤵𞤺𞤮𞤤 𞤧𞤮 𞤲𞤺𞤵 𞤺𞤢𞤧𞤢𞤴 𞤤𞤢𞥄𞤼𞤢𞥄𞤣𞤫 𞤸𞤭𞤳𞥆𞤢 𞤥𞤢𞤤𞥆𞤢 𞤧𞤭 𞤲𞤺𞤵 𞤬𞤭𞤪𞤼𞤫𞤼𞤫. 𞤀𞤥𞥆𞤢 𞤲𞤮𞤲 𞤃𞤢𞤤𞤫𞥅𞤧𞤭𞤴𞤢 𞤫 𞤉𞤲𞤣𞤮𞤲𞤮𞥅𞤧𞤭𞤴𞤢𞥄 𞤳𞤢𞤻𞤵𞤲 𞤫 𞤤𞤫𞤧𞤯𞤫 𞤳𞤫𞥅𞤱𞤵𞤯𞤫⹁ 𞤩𞤫𞥅 𞤯𞤮𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢⹁ 𞤸𞤢𞤴 𞤧𞤮 𞤅𞤢𞤱𞤵𞤣𞤭𞥅 𞤼𞤮𞤽𞤼𞤭𞥅 𞤸𞤢𞤶𞥆𞤵 𞤲𞤺𞤵𞤲⹁ 𞤩𞤫 𞤣𞤵𞤽𞤭𞤲𞤢𞤲𞤼𞤢𞥄 𞤴𞤭𞤥𞤩𞤫 𞤥𞤢𞤩𞥆𞤫 𞤴𞤢𞤸𞤵𞤺𞤮𞤤 𞤸𞤢𞤶𞥆𞤮𞤴𞤢 𞤸𞤭𞤳𞥆𞤢.  𞤑𞤮 𞤫 𞤼𞤭𞤥𞥆𞤮𞥅𞤣𞤫 𞤃𞤮𞤪𞤧𞤮 𞤣𞤢𞤪𞤮𞤼𞤮𞥅𞤲𞤣𞤵 𞤯𞤮𞥅 𞤸𞤢𞤶𞥆𞤵 𞤲𞤺𞤵𞤲 𞤸𞤢𞥄𞤲𞤭 𞤬𞤵𞤯𞥆𞤢𞥄𞤣𞤫. 𞤍𞤵𞤥 𞤳𞤮 𞤺𞤭𞤤𞤢 𞤶𞤫𞥅𞤼𞤢𞤼𞤭 𞤤𞤫𞤱𞤪𞤵 𞤁𞤮𞤲𞤳𞤭𞤲.
𞤑𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 (𞤃𞤭𞤤𞤭𞤴𞤮𞤲𞤶𞤭 𞥒 𞤫 𞤬𞤫𞤷𞥆𞤫𞤪𞤫) 𞤲𞤮 𞤸𞤢𞤦𞥆𞤢𞤲𞤮𞥅 𞤥𞤢𞤳𞥆𞤢 𞤸𞤭𞤳𞥆𞤢. 𞤖𞤭𞤼𞤢𞥄𞤲𞤣𞤫 𞤳𞤢𞤤𞤢⹁ 𞤸𞤢𞤶𞥆𞤵 𞤲𞤺𞤵𞤲 𞤲𞤢𞥄𞤣𞤢𞤲𞤢𞤴 𞤅𞤢𞤱𞤵𞤣𞤭𞥅 𞤳𞤮 𞤴𞤢𞤱𞤼𞤭𞥅 𞤣𞤵𞤶𞤵𞤲𞤫 𞤧𞤢𞤨𞥆𞤮 𞤣𞤢𞤤𞤢 ($𞥑𞥐 𞤥𞤭𞤤𞤭𞤴𞤢𞥄𞤶𞤭).
 

 
𞤆𞤭𞤴𞤫𞥅𞤪 𞤑𞤵𞤪𞤵𞤲𞥁𞤭𞥅𞥁𞤢⹁ 𞤸𞤮𞥅𞤪𞤫𞥅𞤶𞤮 𞤄𞤵𞤪𞤵𞤲𞤣𞤭𞥅 𞤮𞤲⹁ 𞤥𞤢𞥄𞤴𞤭𞥅. 𞤑𞤮 𞤣𞤵𞥅𞤩𞤭 𞥕𞥕 𞤮 𞤬𞤫𞤰𞥆𞤭𞤲𞤭𞤪𞤭. 𞤁𞤵𞥅𞤩𞤭 𞥑𞥕 𞤮𞤥𞤮 𞤤𞤢𞥄𞤥𞤭𞥅.
𞤑𞤮 𞤫 𞤢𞤧𞤫𞤱𞤫 (𞤸𞤮𞤪𞤦𞤭𞤪𞥆𞤫) 𞤮 𞤲𞤢𞤩𞤢𞥄 𞤳𞤢 𞤻𞤢𞤱𞤲𞤣𞤭𞤪𞤣𞤵⹁ 𞤮 𞤬𞤫𞤰𞥆𞤭𞤲𞤭 𞤸𞤢𞤲𞤣𞤫.
𞤑𞤮 𞤥𞤢𞥄𞤴𞤮𞤪𞤢𞤲𞤳𞤮𞥅𞤩𞤫 𞤋𞤪𞤢𞤲 𞥑𞥙 (𞤧𞤢𞤨𞥆𞤮𞤴-𞤫-𞤶𞤫𞥅𞤲𞤢𞤴𞤮) 𞤱𞤮𞤲𞤭 𞤳𞤮 𞤥𞤢𞥄𞤴𞤭⹁ 𞤲𞤣𞤫 𞤳𞤵𞤪𞤤𞤢𞤤 (𞤥𞤭𞤧𞤭𞤤𞤢𞤤) 𞤣𞤮𞤰𞥆𞤢𞤲𞤮𞥅 𞤫 𞤳𞤮𞤥𞤦𞤮𞤱𞤢𞤤 𞤥𞤢𞤩𞥆𞤫 𞤲𞤺𞤢𞤤 . 𞤍𞤵𞤥 𞤳𞤮 𞤸𞤢𞤲𞤳𞤭⹁ 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑𞥐 𞤁𞤵𞥅𞤶𞤮 𞤱𞤢𞤯𞤭. 𞤑𞤮 𞤤𞤢𞥄𞤲𞤢 𞤳𞤢 𞤋𞤪𞤢𞤲  𞤶𞤫𞤴𞤭 𞤳𞤢𞤣𞤭  𞤱𞤮𞤲𞤭 𞤳𞤮 𞤸𞤢𞤱𞤪𞤭  𞤫 𞤲𞤺𞤢𞤤 𞤳𞤮𞤥𞤦𞤮𞤱𞤢𞤤.𞤑𞤮 𞤳𞤢 𞤤𞤮𞤻𞤮𞥅𞤣𞤵 𞤌𞤥𞤢𞥄𞤲 𞤲𞤺𞤮𞥅 𞤥𞤢𞤧𞤭𞥅𞤦𞤮 𞤱𞤢𞤯𞤭 𞤬𞤫𞤱𞤲𞤣𞤮 𞤫𞤤𞤼𞤮 𞤳𞤮𞤲𞤵 𞤥𞤢𞥄𞤴𞤮𞤪𞤢𞤲𞤳𞤫𞤱𞤵 𞤋𞤪𞤢𞤲. 
 
𞤑𞤮𞤲𞤵 𞤋𞤪𞤢𞥄𞤲 𞤲𞤮 𞤴𞤫𞤯𞤢𞥄 𞤼𞤢𞤰𞤢𞥄𞤤𞤫 𞤯𞤵𞥅𞤯𞤵𞤯𞤫 𞤬𞤫𞤱𞤲𞤣𞤮 𞤯𞤮𞥅. 𞤐𞤫𞥅𞤩𞤼𞤭𞤪𞤢𞥄𞤤𞤭 𞤲𞤮𞤲 𞤳𞤢𞤣𞤭⹁ 𞤳𞤢 𞤦𞤢𞤺𞥆𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥐⹁ 𞤋𞤪𞤢𞤲 𞤸𞤢𞤱𞤪𞤵𞤲𞤮 𞤫 𞤤𞤢𞥄𞤱𞤳𞤢 (𞤱𞤭𞥅𞤪𞤱𞤢𞤤) 𞤤𞤫𞤧𞤣𞤭 𞤓𞤳𞤫𞤪𞤫𞥅𞤲. 𞤑𞤮 𞤴𞤭𞤥𞤩𞤫 𞤼𞤫𞥅𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤮 𞤫 𞤶𞤫𞥅𞤺𞤮𞤮 (𞥑𞥗𞥖) 𞤸𞤫𞤣𞥆𞤭𞤲𞤮𞥅 𞤫 𞤲𞤺𞤮𞤲 𞤥𞤢𞤧𞤭𞥅𞤦𞤮 𞤯𞤮𞤲 𞤳𞤢𞤣𞤭.
 𞤔𞤮𞤸𞤲 𞤑𞤮𞤪𞤳𞤮𞤪𞤢𞤲⹁ 𞤳𞤮 𞤯𞤵𞤥 𞤱𞤮𞤲𞤭 𞤭𞤲𞤣𞤫 𞤥𞤢𞤳𞥆𞤮 𞤲𞤣𞤫𞤲. 𞤑𞤮 𞤐𞤭𞤱-𞤃𞤫𞤳𞤧𞤭𞤳𞤮𞥅 𞤫 𞤲𞤣𞤫𞤪 𞤤𞤫𞤧𞤣𞤭 𞤀𞤥𞤫𞤪𞤭𞤳𞤢𞥄 𞤮 𞤶𞤭𞤦𞤭𞤲𞤢𞥄⹁ 𞤮 𞤥𞤢𞤱𞤲𞤭. 𞤑𞤮 𞤯𞤮𞤲 𞤳𞤢𞤣𞤭 𞤮 “𞤶𞤢𞤲𞤺𞤭” 𞤸𞤢𞥄 𞤮 𞤶𞤮𞥅𞤬𞤭𞤲𞤭 𞤸𞤢𞤴 𞤧𞤭 𞤮 𞤱𞤢𞥄𞤱𞤢𞤼𞤢𞥄𞤲𞤮 𞤶𞤢𞤲𞤺𞤵𞤣𞤫 𞤳𞤮 𞤱𞤭𞤲𞤣𞤭𞥅. 𞤇𞤢𞥄𞤱𞤮 𞤮 𞤺𞤢𞤴𞤲𞤵𞤣𞤫 𞤶𞤢𞤲𞤺𞤣𞤫⹁ 𞤮 𞤤𞤢𞥄𞤼𞤭𞥅 𞤶𞤢𞤲𞤺𞤲𞤮𞥅𞤱𞤮. 𞤉 𞤲𞤣𞤫𞤪 𞤣𞤵𞥅𞤩𞤭 𞥑𞥗 (𞤧𞤢𞤨𞥆𞤮-𞤫-𞤶𞤫𞥅𞤯𞤭𞤯𞤭)⹁ 𞤮𞤥𞤮 𞤶𞤢𞤲𞤺𞤭𞤲𞤣𞤫⹁ 𞤳𞤮𞤲𞤮 𞤫 𞤲𞤣𞤫𞤪 𞤯𞤭𞤲 𞤣𞤵𞥅𞤩𞤭 𞤬𞤮𞤬⹁ 𞤮𞤥𞤮 𞤧𞤮𞥅𞤥𞤵𞤲𞤮𞥅 𞤺𞤵𞤲𞤣𞤮𞥅 𞤥𞤢𞤱𞤯𞤮. 𞤉 𞤳𞤮𞤲𞤺𞤮𞤤 𞤥𞤢𞤳𞥆𞤮⹁ 𞤸𞤫𞤯𞤭𞤼𞤫𞥅:
𞤊𞤫𞤱𞤲𞤣𞤮 𞤥𞤭 𞤱𞤮𞤲𞥆𞤮𞥅 𞤨𞤢𞤴𞤳𞤵𞤲⹁ 𞤥𞤢𞤱𞤩𞤫 𞤢𞤲 𞤩𞤫𞤲 𞤲𞤮 𞤱𞤮𞥅𞤱𞤵𞤲𞤮𞥅 𞤴𞤫𞥅𞤼𞤢𞤺𞤮𞤤 𞤤𞤢𞤲 𞤱𞤮𞤲𞤣𞤫 𞤥𞤭 𞤱𞤮𞤲𞤮𞤴𞤢𞤴 𞤥𞤢𞤤𞤢𞥄𞤯𞤮. 𞤀𞤣𞤮 𞤲𞤮𞤲 𞤥𞤭 𞤼𞤮𞤩𞥆𞤢𞤲𞤫𞥅𞤣𞤫 𞤥𞤢𞤤𞥆𞤢 𞤥𞤭 𞤱𞤭𞤲𞤣𞤫𞥅𞤣𞤫 𞤫 𞤣𞤵𞤯𞤢𞤤⹁ 𞤥𞤭𞤯𞤮 𞤸𞤮𞥅𞤤𞤭𞤲𞤮𞥅 𞤳𞤮 𞤩𞤫 𞤴𞤫𞥅𞤼𞤭𞤲𞤮𞥅 𞤤𞤢𞤲 𞤳𞤮𞤲.
𞤊𞤭𞥅 𞤳𞤢𞤤𞤢 𞤲𞤫𞥅𞤩𞤵𞤲𞤮𞥅 𞤸𞤢𞥄 𞤧𞤮 𞤥𞤭 𞤱𞤢𞥄𞤱𞤭 𞤸𞤢𞥄𞤤𞤵𞤣𞤫⹁ 𞤩𞤢𞤴𞤼𞤭 𞤥𞤭 𞤶𞤭𞤦𞤭𞤲𞤢𞥄𞤥𞤢⹁ 𞤲𞤣𞤫 𞤥𞤭𞤯𞤮 𞤲𞤢𞥄𞤼𞤢𞤴𞤲𞤮𞥅 𞤶𞤢𞤲𞤺𞤣𞤫⹁ 𞤸𞤢𞤪𞤭 𞤥𞤭𞤯𞤮 𞤱𞤮𞤲𞤣𞤭 𞤫 𞤼𞤢𞤥𞤰𞤭𞤲𞤢𞥄𞤪𞤫 𞤥𞤢𞤱𞤲𞤣𞤫 𞤱𞤢𞥄𞤱𞤵𞤺𞤮𞤤 𞤶𞤢𞤲𞤺𞤵𞤣𞤫 𞤲𞤮 𞤦𞤢𞤲𞤣𞤭𞤪𞤢𞥄𞤩𞤫 𞤢𞤲 𞤩𞤫𞤲 𞤬𞤮𞤬 𞤱𞤢𞥄𞤱𞤭𞤪𞤭 𞤲𞤮𞤲. 𞤖𞤭𞤼𞤢𞥄𞤲𞤣𞤫 𞤺𞤮𞤢𞤩𞤫𞤪𞤫 𞤲𞤣𞤫𞤲 𞤬𞤫𞤰𞥆𞤭 𞤫 𞤶𞤢𞤥 𞤧𞤢𞤦𞤵 𞤳𞤮 𞤥𞤭 𞤸𞤢𞤦𞥆𞤮𞤪𞤢𞤲𞤮𞥅 𞤳𞤮𞤲⹁ 𞤱𞤮𞤲𞤢𞥄 𞤳𞤮 𞤯𞤵𞥅𞤯𞤭. 𞤑𞤮 𞤥𞤭 𞤼𞤭𞤶𞥆𞤭𞤪𞤢𞤲𞤮𞥅 𞤱𞤮𞥅 𞤳𞤮 𞤣𞤢𞤪𞤢𞤺𞤮𞤤 𞤳𞤢 𞤥𞤭 𞤸𞤢𞥄𞤲𞤭 𞤣𞤢𞤪𞤢𞥄𞤣𞤫 𞤯𞤮𞤲⹁ 𞤫 𞤶𞤮𞥅𞤯𞤢𞤺𞤮𞤤 𞤮𞤥𞤦𞤢 𞤸𞤵𞤲𞤣𞤵𞤳𞤮 𞤳𞤮𞤲⹁ 𞤳𞤢𞤻𞤵𞤲 𞤫 𞤴𞤢𞤸𞤵𞤺𞤮𞤤 𞤸𞤵𞤪𞤺𞤮 𞤸𞤢𞤪𞤢 𞤥𞤭 𞤥𞤮𞤣𞥆𞤭𞤲𞤢𞥄𞤤𞤭 𞤸𞤮𞥅𞤪𞤫 𞤢𞤲.
 𞤑𞤢 𞤸𞤭𞤼𞤢𞥄𞤲𞤣𞤫 𞤯𞤭𞤯𞤢𞤩𞤫𞤪𞤫⹁ 𞤳𞤮 𞤯𞤮𞤲 𞤥𞤫𞤲 𞤸𞤢𞥄𞤲𞤭 𞤫𞤳𞥆𞤭𞤼𞤢𞥄𞤣𞤫 𞤶𞤢𞤲𞤺𞤵𞤺𞤮𞤤. 𞤑𞤮𞤲𞤮 𞤧𞤮 𞤥𞤭 𞤵𞤣𞥆𞤭𞤼𞤭𞥅𞤲𞤮 𞤣𞤫𞤬𞤼𞤫𞤪𞤫 𞤥𞤭 𞤲𞤣𞤢𞥄𞤪𞤭𞥅 𞤦𞤭𞤲𞤣𞤭 𞤯𞤭𞤲⹁ 𞤸𞤢𞤪𞤭 𞤯𞤵𞤥 𞤲𞤮 𞤱𞤢𞤭𞤼𞤢𞤲𞤭 𞤤𞤢𞤲 𞤱𞤢 𞤵𞤣𞥆𞤭𞤼𞤵𞤺𞤮𞤤 𞤸𞤫𞤧𞤤𞤢𞤤 𞤱𞤭𞤲𞤣𞤭𞤪𞤢𞥄𞤲𞤺𞤢𞤤 𞤦𞤭𞤲𞤣𞤭 𞤷𞤢𞤴𞤲𞤢𞤲𞤳𞤮𞥅𞤪𞤫. 𞤃𞤭 𞤢𞤤𞤢𞥄𞤲𞤮 𞤬𞤢𞥄𞤥𞤵𞤣𞤫 𞤳𞤮 𞤯𞤭𞤲 𞤷𞤭𞥅𞤬𞤭 𞤬𞤭𞤪𞤼𞤭⹁ 𞤳𞤮𞤲𞤮 𞤸𞤢𞤪𞤭 𞤥𞤭 𞤢𞤲𞤣𞤢𞥄 𞤲𞤮 𞤥𞤭 𞤴𞤫𞥅𞤼𞤮𞤪𞤢 𞤲𞤣𞤫𞥅 𞤽𞤢𞤳𞥆𞤫𞤪𞤫 𞤸𞤢𞤴 𞤺𞤮𞥅𞤼𞤮.
  𞤔𞤫𞤥𞥆𞤢𞥄𞤶𞤫 𞤺𞤮𞥅 𞤲𞤵𞤲⹁ 𞤥𞤭 𞤼𞤮𞤪𞤮𞤼𞤮𞤲𞤮 𞤀𞤤𞤤𞤢 𞤥𞤭 𞤱𞤭𞤢: “𞤔𞤮𞥅𞤥𞤭 𞤢𞤲⹁ 𞤢𞤲𞤣𞤭𞤲𞤢𞤲 𞤲𞤮 𞤥𞤭 𞤶𞤢𞤲𞤺𞤭𞤪𞤢 𞤧𞤮 𞤥𞤭 𞤬𞤭𞤲𞤭𞥅”. 𞤑𞤫𞤲𞤫𞤲 𞤧𞤮 𞤥𞤭 𞤺𞤢𞤴𞤲𞤭𞥅 𞤼𞤮𞤪𞤢𞥄𞤣𞤫⹁ 𞤥𞤭 𞤸𞤵𞤩𞥆𞤭𞤲𞤢 𞤲𞤣𞤢𞤴𞤺𞤵 𞤲𞤺𞤵𞤲⹁ 𞤥𞤭 𞤵𞤣𞥆𞤭𞤼𞤢 𞤣𞤫𞤬𞤼𞤫𞤪𞤫 𞤥𞤭 𞤲𞤣𞤢𞥄𞤪𞤢 𞤧𞤮 𞤳𞤢𞥄𞤱𞤫𞥅 𞤱𞤢𞤯𞤭𞥅⹁ 𞤳𞤮𞤲𞤮 𞤼𞤢𞤱𞤢 𞤱𞤢𞤯𞤢𞥄𞤤𞤭. 
𞤑𞤢 𞤣𞤵𞤯𞤢𞤤⹁ 𞤥𞤭 𞤧𞤢𞤳𞥆𞤭𞤼𞤮𞤪𞤭 𞤳𞤢 𞤺𞤮𞤪𞤮𞤤 𞤩𞤢𞥄𞤱𞤮𞤱𞤮𞤤⹁ 𞤱𞤮𞤲𞤣𞤵𞤣𞤫 𞤫 𞤬𞤢𞤴𞤩𞤫 𞤥𞤢𞤪𞤵𞤩𞤫 𞤷𞤢𞤯𞤫𞥅𞤤𞤫 𞤳𞤢 𞤦𞤢𞤲𞤽𞤫 𞤶𞤢𞤲𞤺𞤣𞤫. 𞤃𞤭 𞤢𞤲𞤣𞤢𞥄 𞤸𞤢𞤴 𞤲𞤮 𞤥𞤭 𞤸𞤫𞤱𞤼𞤭𞤪𞤭 𞤼𞤮𞤲. 𞤃𞤭 𞤢𞤲𞤣𞤢𞥄𞤲𞤮 𞤳𞤢𞤣𞤭 𞤲𞤮 𞤥𞤭 𞤭𞤱𞤭𞤪𞤢 𞤼𞤮𞤲 𞤥𞤢𞥄 𞤥𞤮 𞤥𞤭 𞤸𞤢𞥄𞤲𞤭 𞤤𞤢𞤲𞤣𞤢𞥄𞤣𞤫 𞤯𞤵𞤥.
 𞤔𞤢𞤲𞤺𞤭𞤲𞤮𞥅𞤱𞤮 𞤮𞤲 𞤲𞤮𞤣𞥆𞤭𞤪𞤼𞤢𞥄𞤲𞤮 𞤲𞤺𞤮𞤤 𞤺𞤮𞤪𞤮𞤤 𞤩𞤢𞥄𞤱𞤮𞤱𞤮𞤤⹁ 𞤺𞤮𞤪𞤮𞤤 𞤥𞤵𞥅𞤥𞤩𞤫⹁ 𞤳𞤮𞤲𞤮 𞤳𞤮 𞤲𞤮𞤲 𞤬𞤢𞤴𞤩𞤫 𞤩𞤫𞤲 𞤲𞤮𞤣𞥆𞤭𞤪𞤢𞤴𞤲𞤮𞥅 𞤲𞤺𞤮𞤤. 𞤅𞤮 𞤢 𞤩𞤮𞥅𞤴𞤭𞥅 𞤲𞤮𞤲 𞤱𞤮𞤲𞤣𞤫 𞤼𞤮𞤲⹁ 𞤢 𞤬𞤵𞤯𞥆𞤮𞤼𞤮 𞤧𞤭𞤳𞥆𞤵𞤺𞤮𞤤 𞤱𞤮𞤲𞤣𞤫 𞤢𞤲 𞤳𞤢𞤣𞤭 𞤳𞤮 𞤢 𞤥𞤵𞥅𞤥𞤮.
 𞤑𞤢 𞤼𞤵𞤥𞤦𞤮𞤲𞥋𞤣𞤭𞤪𞤫 𞤸𞤢𞤳𞥆𞤵𞤲𞥋𞤣𞤫 𞤶𞤢𞤲𞤺𞤭𞤲𞤮𞥅𞤩𞤫 𞤩𞤫𞤲 𞤫 𞤥𞤢𞤱𞤩𞤫 𞤬𞤢𞤴𞤩𞤫 𞤩𞤫𞤲⹁ 𞤶𞤢𞤲𞤺𞤭𞤲𞤮𞥅𞤱𞤮 𞤮𞤲 𞤴𞤫𞥅𞤼𞤮𞤼𞤮𞤲𞤮 𞤥𞤢𞤱𞤩𞤫 𞤢𞤲 𞤩𞤫𞤲: “𞤃𞤵𞤻𞥆𞤫𞥅 𞤼𞤵𞤲⹁ 𞤳𞤮 𞤨𞤢𞤴𞤳𞤵𞤲 𞤥𞤢𞤪𞤵𞤳𞤵𞤲 𞤸𞤢𞤳𞥆𞤭𞤤⹁ 𞤳𞤵𞤲 𞤬𞤢𞤸𞤥𞤮𞤴𞤢𞤴.” 𞤐𞤣𞤫𞤲⹁ 𞤮 𞤬𞤫𞤰𞥆𞤭𞤲𞤢 𞤤𞤢𞤲 𞤳𞤢 𞤧𞤵𞥅𞤣𞤵 𞤼𞤢𞤼𞤢𞤩𞤵𞤪𞤵.
 𞤑𞤮 𞤢𞤪𞤢𞤼𞤢 𞤳𞤢𞤣𞤭⹁ 𞤶𞤢𞤲𞤺𞤭𞤲𞤮𞥅𞤱𞤮 𞤯𞤮𞤲 𞤮𞤲 𞤱𞤭𞤢𞤲𞤢 𞤥𞤢𞤱𞤩𞤫 𞤢𞤲 𞤩𞤫𞤲:”𞤑𞤮 𞤨𞤢𞤴𞤳𞤵𞤲 𞤶𞤮𞥅𞤥𞤢 𞤸𞤢𞤳𞥆𞤭𞤤 𞤸𞤵𞤲⹁ 𞤳𞤵𞤲 𞤬𞤢𞤸𞤥𞤮𞤴𞤢𞤴.” 𞤌𞤲 𞤯𞤮𞤲 𞤳𞤢𞤣𞤭 𞤬𞤫𞤰𞥆𞤭𞤲𞤭 𞤤𞤢𞤲 𞤳𞤢 𞤧𞤵𞥅𞤣𞤵 𞤲𞤢𞤴𞤢𞤩𞤵𞤪𞤵.
 𞤑𞤮 𞤢𞤪𞤼𞤮𞤴𞤼𞤢⹁ 𞤶𞤢𞤲𞤺𞤭𞤲𞤮𞥅𞤱𞤮 𞤯𞤮𞤲 𞤮𞤲 𞤳𞤢𞤣𞤭 𞤱𞤭𞤢𞤲𞤢 𞤥𞤢𞤱𞤩𞤫 𞤢𞤲 𞤩𞤫𞤲 𞤧𞤭𞤬𞤢 𞤳𞤮 𞤱𞤮𞥅𞤱𞤭 𞤳𞤮𞤲. 𞤌𞤲 𞤯𞤮𞤲 𞤳𞤢𞤣𞤭 𞤬𞤫𞤰𞥆𞤭𞤲𞤭 𞤤𞤢𞤲 𞤳𞤢 𞤧𞤵𞥅𞤣𞤵 𞤶𞤮𞤱𞤢𞤩𞤵𞤪𞤵.
 𞤑𞤮𞤲𞤮 𞤫𞤤𞥆𞤢 𞤮𞤲⹁ 𞤫 𞤲𞤣𞤫𞤪 𞤯𞤵𞤥 𞤬𞤮𞤬⹁ 𞤸𞤢𞤪𞤭 𞤥𞤭 𞤢𞤤𞤢𞥄𞤲𞤮 𞤬𞤢𞤸𞤥𞤵𞤣𞤫 𞤸𞤢𞤴 𞤬𞤵𞤧.
𞤐𞤣𞤫 𞤥𞤭𞤯𞤮 𞤸𞤫𞤱𞤼𞤢𞤴𞤲𞤮𞥅 𞤳𞤢 𞤧𞤵𞥅𞤣𞤵 𞤶𞤮𞤱𞤢𞤩𞤵𞤪𞤵⹁ 𞤸𞤢𞤪𞤭 𞤥𞤭 𞤺𞤢𞤴𞤲𞤭𞥅 𞤼𞤢𞤰𞤢𞥄𞤣𞤫 𞤱𞤮𞤲𞤣𞤫 𞤥𞤭 𞤱𞤢𞥄𞤱𞤮𞤴𞤢𞤴 𞤶𞤢𞤲𞤺𞤵𞤣𞤫 𞤨𞤮𞥅𞤥𞤢𞥄. 𞤙𞤢𞤤𞤲𞤣𞤫 𞤥𞤭 𞤬𞤭𞤲𞤭 𞤳𞤢𞤤𞤢⹁ 𞤥𞤭 𞤩𞤮𞤪𞤲𞤮𞥅 𞤸𞤢𞥄 𞤥𞤮𞤰𞥆𞤢⹁ 𞤥𞤭 𞤴𞤢𞤸𞤢 𞤳𞤢 𞤣𞤵𞤯𞤢𞤤 (𞤶𞤢𞤲𞤺𞤭𞤪𞤣𞤫). 𞤑𞤮𞤲𞤮 𞤸𞤢𞤪𞤭 𞤯𞤵𞤥 𞤲𞤮 𞤱𞤢𞤭𞤼𞤢𞤲𞤭 𞤤𞤢𞤲 𞤱𞤢 𞤴𞤢𞤸𞤵𞤺𞤮𞤤 𞤸𞤢𞤩𞤪𞤫 (𞤶𞤭𞤸𞤢𞥄𞤣𞤭) 𞤥𞤢𞤤𞥆𞤢 𞤺𞤫𞤪𞤫. 𞤖𞤢𞤪𞤭 𞤧𞤵𞥅𞤣𞤵 𞤶𞤢𞤲𞤺𞤭𞤪𞤣𞤵 𞤲𞤣𞤵𞤲 𞤬𞤵𞤯𞥆𞤭 𞤲𞤫𞤬𞤵𞤣𞤫 𞤤𞤢𞤲. 𞤐𞤣𞤵 𞤥𞤫𞤼𞥆𞤭𞤼𞤭𞥅 𞤤𞤢𞤲 𞤷𞤫𞤨 𞤲𞤮𞤲⹁ 𞤧𞤢𞤦𞤵 𞤸𞤫𞥅𞤱𞤵𞤺𞤮𞤤 𞤳𞤮𞤲𞥆𞤢𞥄𞤺𞤵 𞤫 𞤥𞤢𞤴𞤪𞤵. 𞤅𞤮 𞤥𞤭 𞤱𞤮𞤲𞤢𞤴 𞤼𞤮𞤲⹁ 𞤳𞤮 𞤦𞤫𞥅 𞤥𞤭 𞤯𞤢𞤩𞥆𞤢 𞤲𞤮 𞤥𞤭 𞤣𞤢𞤪𞤼𞤮𞤪𞤢.
𞤇𞤢𞤴𞤼𞤭 𞤥𞤭 𞤸𞤫𞤱𞤼𞤭𞥅 𞤳𞤢 𞤧𞤵𞥅𞤣𞤵 𞤶𞤫𞥅𞤯𞤭𞤯𞤢𞤩𞤵𞤪𞤵⹁ 𞤻𞤢𞤤𞤲𞤣𞤫 𞤱𞤮𞥅 𞤸𞤢𞤪𞤭 𞤥𞤭𞤯𞤮 𞤲𞤮𞤣𞥆𞤢𞥄 𞤳𞤢 𞤴𞤭𞥅𞤤𞤭𞤪𞤣𞤵 𞤸𞤮𞥅𞤪𞤫𞥅𞤶𞤮 𞤣𞤵𞤯𞤢𞤤 𞤮𞤲. 𞤅𞤮 𞤱𞤮𞤲𞤢𞥄 𞤨𞤭𞤴𞤪𞤮⹁ 𞤳𞤮 𞤤𞤭𞤺𞥆𞤭𞤼𞤫𞤪𞤫⹁ 𞤼𞤢𞤰𞤢𞥄𞤤𞤫 𞤫 𞤲𞤶𞤢𞤺𞥆𞤵⹁ 𞤸𞤢𞥄 𞤥𞤭 𞤪𞤢𞤯𞤢𞥄 𞤳𞤢 𞤣𞤵𞤯𞤢𞤤.
 𞤑𞤮𞤲𞤮 𞤲𞤺𞤵𞤲 𞤺𞤭𞤳𞥆𞤵 𞤲𞤺𞤵 𞤥𞤭 𞤱𞤮𞤲𞥆𞤮 𞤸𞤮𞤤𞥆𞤵𞤣𞤫⹁ 𞤱𞤮𞤲𞤢𞥄 𞤺𞤭𞤳𞥆𞤵 𞤢𞤲 𞤲𞤺𞤵𞤲 𞤲𞤮𞤲⹁ 𞤧𞤢𞤦𞤵 𞤱𞤮𞤲𞤢𞥄 𞤲𞤮𞤲 𞤥𞤭 𞤱𞤢𞤭𞤪𞤭. 𞤃𞤭 𞤥𞤢𞤪𞤢𞥄𞤲𞤮 𞤼𞤵𞤲 𞤬𞤫𞥅𞤪𞤫. 𞤅𞤮 𞤱𞤮𞤲𞤢𞥄 𞤯𞤵𞤥⹁ 𞤱𞤮𞤲𞤢𞥄 𞤲𞤮𞤲 𞤥𞤭 𞤬𞤢𞥄𞤤𞤭𞤪𞤢𞤲𞤮𞥅 𞤱𞤮𞤲𞤭𞤪𞤣𞤫. 𞤑𞤮 𞤥𞤭 𞤬𞤢𞥄𞤤𞤢𞤲𞤮𞥅⹁ 𞤳𞤮 𞤤𞤢𞥄𞤼𞤢𞤺𞤮𞤤 𞤺𞤢𞤴𞤲𞤵𞤯𞤮. 𞤅𞤢𞤺𞤮 𞤢𞤲⹁ 𞤥𞤭 𞤱𞤮𞤲𞤢𞤴𞤲𞤮 𞤶𞤢𞤲𞤺𞤢𞤲𞤢𞥄𞤳𞤵𞥅𞤶𞤮 𞤥𞤮𞤰𞥆𞤮⹁ 𞤳𞤮𞤲𞤮 𞤥𞤭 𞤫𞤼𞤭𞥅 𞤸𞤢𞥄 𞤥𞤭 𞤪𞤮𞤲𞤳𞤭 𞤬𞤫𞤧.
 𞤐𞤣𞤫 𞤥𞤭𞤯𞤮 𞤸𞤫𞤱𞤼𞤢𞤴𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫 𞤶𞤫𞥅𞤼𞤢𞤼𞤢𞤩𞤫𞤪𞤫 𞤲𞤣𞤫𞤲⹁ 𞤸𞤢𞤪𞤭 𞤥𞤭 𞤸𞤢𞥄𞤩𞤭𞥅 𞤱𞤮𞤲𞤵𞤺𞤮𞤤 𞤶𞤢𞤤𞤲𞤮𞤪𞤭 𞤫 𞤸𞤫𞤪𞤧𞤢 𞤱𞤮𞤲𞤢𞤲𞤣𞤫 𞤥𞤢𞤱𞤩𞤫 𞤢𞤲 𞤩𞤫𞤲. 𞤘𞤭𞤦𞤭 𞤮𞤲𞤼𞤵𞤥𞤢⹁ 𞤥𞤭 𞤬𞤭𞤩𞤭 𞤱𞤮𞤲𞤣𞤫 𞤥𞤭 𞤶𞤮𞤺𞤭𞤼𞤮𞤪𞤢𞤴 𞤸𞤮𞥅𞤪𞤫 𞤢𞤲 𞤲𞤫𞥅𞤣𞤭⹁ 𞤧𞤢𞤦𞤵 𞤧𞤮 𞤢𞤯𞤢 𞤲𞤫𞤭𞥅⹁ 𞤸𞤢𞥄𞤶𞤵𞥅𞤶𞤭 𞤥𞤢𞥄 𞤸𞤫𞥅𞤱𞤵𞤯𞤭 𞤧𞤮𞤳𞤼𞤢𞤴. 𞤀 𞤢𞤲𞤣𞤢𞤴 𞤳𞤢𞤣𞤭 𞤲𞤮 𞤸𞤫𞤩𞤭𞤪𞤢𞥄 𞤤𞤢𞥄𞤱𞤮𞤤 𞤲𞤮 𞤸𞤵𞤥𞤼𞤭𞤪𞤢𞥄 𞤸𞤢𞥄𞤶𞤵𞥅𞤶𞤭 𞤥𞤢𞥄 𞤯𞤭𞤲. 𞤁𞤭𞤺𞤢 𞤮𞤲𞤼𞤵𞤥𞤢⹁ 𞤥𞤭 𞤱𞤢𞤯𞤼𞤭 𞤥𞤮𞥅𞤥𞤢𞥄𞤣𞤫 𞤶𞤢𞤲𞤺𞤭𞤲𞤮𞥅𞤩𞤫 𞤩𞤫𞤲⹁ 𞤥𞤭 𞤱𞤢𞤯𞤭 𞤸𞤮𞥅𞤪𞤫 𞤢𞤲 𞤲𞤶𞤢𞥄𞤼𞤭𞤪𞤢𞥄𞤱𞤮 𞤥𞤢𞤩𞥆𞤫 𞤬𞤭𞥅 𞤲𞤮 𞤥𞤭 𞤬𞤫𞤰𞥆𞤭𞤪𞤢.
 𞤃𞤭 𞤬𞤢𞥄𞤤𞤢𞤲𞤮 𞤱𞤮𞤲𞤣𞤫 𞤳𞤢𞤣𞤭 𞤰𞤢𞥄𞤲𞤮⹁ 𞤧𞤢𞤦𞤵 𞤥𞤭 𞤫𞤤𞤼𞤮𞤼𞤮𞤲𞤮 𞤬𞤮𞤼𞤢. 𞤃𞤭𞤯𞤮 𞤬𞤢𞥄𞤥𞤵𞤲𞤮 𞤳𞤢𞤣𞤭 𞤤𞤭𞤥𞤮𞥅𞤪𞤫. 𞤃𞤭𞤯𞤮 𞤱𞤢𞥄𞤱𞤵𞤲𞤮𞥅 𞤤𞤭𞤥𞤵𞤣𞤫 𞤴𞤭𞤤𞤼𞤢 𞤷𞤫𞤱𞤯𞤭 𞤢𞤣𞤮 𞤥𞤭 𞤬𞤵𞤯𞥆𞤢𞥄𞤣𞤫 𞤴𞤢𞤸𞤵𞤺𞤮𞤤 𞤫 𞤣𞤵𞤯𞤢𞤤. 𞤖𞤢𞤴 𞤳𞤢𞥄𞤼𞤭𞤥𞤫 𞤧𞤮𞤱𞤭𞤲𞥋𞤣𞤭𞤪𞤮 𞤯𞤫𞤲⹁ 𞤸𞤢𞤪𞤭 𞤥𞤭𞤯𞤮 𞤸𞤵𞤲𞤶𞤭𞤲𞤮𞥅. 
 𞤇𞤢𞥄𞤱𞤼𞤭 𞤯𞤵𞤥⹁ 𞤥𞤭 𞤬𞤵𞤯𞥆𞤭 𞤥𞤵𞤴𞤦𞤭𞤲𞤣𞤫. 𞤑𞤮 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤶𞤢𞥄𞤩𞤭-𞤸𞤢𞥄𞤯𞤼𞤭𞤪𞤯𞤫 𞤯𞤫𞤲⹁ 𞤥𞤭 𞤶𞤭𞤲𞤣𞤭𞤣𞤢𞤴𞤲𞤮𞥅. 𞤃𞤭 𞤲𞤶𞤢𞥄𞤼𞤭𞥅 (𞤳𞤫𞤤𞤭𞥅)𞤳𞤢𞤣𞤭 𞤶𞤭𞤱𞤮 𞤩𞤵𞤪𞤯𞤮 𞤮𞤲 𞤣𞤢𞤪𞤲𞤣𞤫 𞤳𞤢 𞤶𞤢𞤲𞤺𞤣𞤫. 𞤑𞤮 𞤸𞤢𞤲𞤳𞤮 𞤼𞤫𞤣𞥆𞤭𞤲𞤭𞤪𞤢𞥄𞤲𞤮𞥅 𞤴𞤫𞤱𞤼𞤵𞤺𞤮𞤤 𞤻𞤢𞤤𞤲𞤣𞤫 𞤧𞤢𞥄𞤸𞤭𞤲𞤮 𞤲𞤺𞤮𞤲. 𞤃𞤭𞤯𞤮 𞤥𞤢𞤪𞤲𞤮𞥅 𞤳𞤢𞤣𞤭 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫⹁ 𞤩𞤫 𞤲𞤮 𞤱𞤢𞤤𞥆𞤭𞤼𞤮𞥅 𞤤𞤢𞤲 𞤱𞤢𞤯𞤵𞤺𞤮𞤤 𞤪𞤫𞤱𞤼𞤮𞤪𞤯𞤭 𞤧𞤵𞥅𞤣𞤵. 𞤑𞤮 𞤸𞤫𞥅𞤱𞤭 𞤫 𞤩𞤫𞤲⹁ 𞤸𞤢𞤪𞤭 𞤳𞤮 𞤶𞤭𞤱𞤩𞤫 𞤥𞤢𞤤𞥆𞤢 𞤷𞤵𞤪𞤦𞤢𞥄𞤩𞤫.
𞤑𞤮 𞤥𞤭 𞤱𞤢𞥄𞤱𞤵𞤲𞤮𞥅 𞤱𞤮𞥅⹁ 𞤳𞤮 𞤱𞤭𞤲𞤣𞤵𞤺𞤮𞤤 𞤭𞤲𞤣𞤫 𞤢𞤲 𞤲𞤣𞤫𞤲 𞤳𞤢𞤻𞤵𞤲 𞤫 𞤳𞤮𞤲𞤺𞤵𞤯𞤭 𞤧𞤫𞥅𞤯𞤢𞥄𞤶𞤭 𞤯𞤭 𞤥𞤭 𞤸𞤵𞤲𞤶𞤭𞥅⹁ 𞤳𞤮𞤲𞤮 𞤸𞤢𞤪𞤭 𞤥𞤭 𞤱𞤢𞥄𞤱𞤢𞤼𞤢𞥄 𞤱𞤭𞤲𞤣𞤵𞤣𞤫 𞤧𞤢𞤺𞤢𞤪𞤢𞤱𞤮𞤤 𞤼𞤭𞤥𞥆𞤵𞤲𞥋𞤺𞤮𞤤.
 𞤃𞤭 𞤱𞤢𞤳𞥆𞤭𞤤𞤭𞥅 𞤸𞤢𞥄 𞤥𞤭 𞤸𞤫𞤱𞤼𞤭 𞤫 𞤣𞤵𞤯𞤢𞤤 𞤼𞤮𞥅𞤱𞤲𞤺𞤢𞤤 𞤲𞤺𞤢𞤤 (𞤤𞤭𞥅𞤧𞤫𞥅)⹁ 𞤸𞤢𞤪𞤭 𞤤𞤫 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫 𞤩𞤵𞤪𞤭 𞤨𞤢𞤴𞤳𞤵𞤲 𞤱𞤮𞤲𞤵𞤳𞤵𞤲 𞤫 𞤸𞤭𞤼𞤢𞥄𞤲𞤣𞤫 𞤯𞤭𞤯𞤢𞤩𞤫𞤪𞤫 𞤥𞤢𞤤𞥆𞤢 𞤼𞤢𞤼𞤢𞤩𞤫𞤪𞤫. 𞤑𞤮𞤲𞤮 𞤲𞤮𞤲⹁ 𞤥𞤭 𞤸𞤢𞥄𞤤𞤢𞤲𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤱𞤮𞤲𞤣𞤫 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫 𞤳𞤮 𞤱𞤭𞤲𞤣𞤭𞥅.
 𞤅𞤭 𞤲𞤣𞤢𞤪𞤼𞤭𞤲𞤮 𞤸𞤫𞤱𞤼𞤭𞥅𞤲𞤮⹁ 𞤳𞤮 𞤴𞤮 𞤥𞤭 𞤴𞤵𞤪𞤲𞤮 𞤫 𞤳𞤢𞤴𞤣𞤭𞥅𞤪𞤭 𞤶𞤮𞥅𞤯𞤭𞥅𞤯𞤮 𞤱𞤮𞥅 𞤼𞤢𞤳𞥆𞤮 𞤢𞤲⹁ 𞤥𞤢𞤤𞥆𞤢 𞤥𞤭 𞤶𞤮𞤺𞤲𞤢 𞤳𞤢𞤴𞤣𞤭 𞤢𞤲 𞤲𞤣𞤭𞤲 𞤺𞤮𞥅𞤼𞤯𞤮 𞤺𞤮𞥅⹁ 𞤮𞤲𞤼𞤭𞤺𞤭 𞤶𞤢𞥄𞤦𞤢𞤲𞤮𞥅 𞤤𞤢𞤲 𞤤𞤢𞤲𞤣𞤫 𞤯𞤫𞤲. 𞤑𞤮 𞤲𞤭𞥅 𞤥𞤭 𞤱𞤢𞤯𞤭𞤪𞤭 𞤸𞤢𞥄 𞤥𞤭 𞤸𞤫𞤱𞤼𞤭 𞤳𞤢 𞤔𞤢𞥄𞤩𞤭-𞤸𞤢𞥄𞤯𞤼𞤭𞤪𞤣𞤫.
 𞤐𞤣𞤫 𞤥𞤭 𞤸𞤫𞤱𞤼𞤵𞤲𞤮𞥅 𞤯𞤮𞤲⹁ 𞤥𞤭 𞤼𞤢𞤱𞤭 𞤶𞤢𞤳𞤢 𞤯𞤮𞥅 𞤳𞤢𞤣𞤭 𞤳𞤮 𞤺𞤮𞥅𞤼𞤯𞤵𞤥 𞤺𞤮𞤮. 𞤃𞤭 𞤥𞤭𞥅𞤶𞤭𞥅: “𞤀𞤱𞤢 𞤶𞤮𞥅𞤲𞤭 𞤳𞤢𞤴⹁ 𞤯𞤵𞤥 𞤯𞤮𞥅 𞤬𞤫𞤰𞥆𞤭𞤼𞤭𞥅 𞤤𞤢𞤲 𞤸𞤮𞥅𞤪𞤫 𞤲𞤣𞤫𞤲. 𞤑𞤮 𞤖𞤮𞤤 𞤲𞤮 𞤥𞤭 𞤴𞤢𞤤𞤼𞤭𞤪𞤮𞤴𞤼𞤢 𞤫 𞤯𞤵𞤥؟”
 𞤑𞤢 𞤶𞤢𞥄𞤩𞤭-𞤸𞤢𞥄𞤯𞤼𞤭𞤪𞤣𞤫⹁ 𞤥𞤭 𞤲𞤢𞥄𞤼𞤭𞥅 𞤫 𞤴𞤭𞤪𞤣𞤫 (𞤣𞤫𞤲𞤼𞤢𞤤) 𞤥𞤢𞤪𞤵𞤲𞤮𞥅𞤲𞤺𞤢𞤤 𞤲𞤣𞤢𞤪𞤼𞤭𞤲𞤭𞤪𞤯𞤫 𞤳𞤭𞤯𞥆𞤫 𞤯𞤫𞤲 𞤬𞤮𞤨. 𞤑𞤮 𞤯𞤵𞤥 𞤱𞤮𞤲𞥆𞤮𞥅 𞤺𞤮𞥅𞤼𞤮𞤤 𞤫 𞤤𞤢𞥄𞤱𞤭 𞤯𞤭 𞤥𞤭 𞤱𞤵𞤶𞥆𞤭𞤪𞤢𞤴𞤲𞤮𞥅 𞤯𞤭𞤲 𞤳𞤢 𞤲𞤣𞤢𞤪𞤼𞤭𞤲𞤮. 𞤑𞤫𞤲𞤫𞤲 𞤳𞤮 𞤴𞤮 𞤥𞤭 𞤺𞤫𞤪𞤵 𞤥𞤭 𞤸𞤢𞤬𞤭𞤲𞥋𞤣𞤭𞤪𞤫𞥅 𞤫 𞤺𞤮𞥅𞤼𞤯𞤮 𞤱𞤢𞥄𞤱𞤢𞤴𞤯𞤮 𞤱𞤢𞤤𞥆𞤵𞤣𞤫 𞤤𞤢𞤲 𞤳𞤢 𞤲𞤣𞤢𞤪𞤼𞤭𞤲𞤮. 𞤔𞤢𞤲𞤺𞤭𞤲𞤮𞥅𞤩𞤫 𞤺𞤮𞥅 𞤳𞤢𞤣𞤭⹁ 𞤳𞤮 𞤤𞤢𞤲𞤣𞤫 𞤺𞤮𞥅𞤼𞤫 𞤯𞤫𞤲 𞤲𞤣𞤢𞤪𞤼𞤭𞤲𞤭𞤪𞤢𞤴𞤲𞤮𞥅 𞤥𞤫𞤲 𞤸𞤭𞤼𞤢𞥄𞤲𞤣𞤫 𞤦𞤫𞥅 𞤸𞤭𞤼𞤢𞥄𞤲𞤣𞤫. 𞤑𞤫𞤲𞤫𞤲 𞤲𞤮𞤲⹁ 𞤥𞤭 𞤪𞤫𞤱𞤪𞤢𞤴𞤲𞤮 𞤤𞤢𞥄𞤱𞤭 𞤸𞤢𞤱𞤲𞤭𞥅𞤯𞤭 𞤺𞤮𞥅 𞤲𞤮 𞤥𞤭 𞤬𞤫𞤰𞥆𞤭𞤪𞤢 𞤧𞤮 𞤼𞤢𞤱𞤭𞥅 𞤥𞤭 𞤥𞤢𞤪𞤢𞥄 𞤬𞤫𞤸𞤪𞤫 𞤲𞤫𞤱𞤭𞥅𞤲𞤣𞤫.
 𞤙𞤢𞤤𞤲𞤣𞤫 𞤲𞤣𞤢𞤪𞤼𞤭𞤲𞤮 𞤺𞤮𞥅⹁ 𞤶𞤢𞤲𞤺𞤭𞤲𞤮𞥅𞤱𞤮 𞤮𞤲 𞤱𞤭𞤲𞤣𞤭 𞤤𞤢𞤲𞤣𞤫 𞤲𞤢𞤴𞤭 𞤳𞤢 𞤢𞤤𞥆𞤵𞤱𞤢𞤤 𞤥𞤢𞤸𞤣𞤭. 𞤃𞤭𞤲⹁ 𞤥𞤭𞤯𞤮 𞤶𞤮𞥅𞤯𞤭𞤲𞤮𞥅 𞤩𞤢𞥄𞤱𞤮 𞤬𞤮𞤨 𞤳𞤢 𞤼𞤢𞤳𞥆𞤮 𞤸𞤫𞤲𞤮𞤪𞤣𞤫. 𞤃𞤭 𞤻𞤫𞤥𞤦𞤭 𞤸𞤢𞥄 𞤥𞤭 𞤱𞤢𞥄𞤱𞤭 𞤱𞤭𞤲𞤣𞤭𞤼𞤢𞥄𞤣𞤫 𞤤𞤢𞤲𞤣𞤫 𞤯𞤫𞤲 𞤲𞤢𞤴𞤭 𞤬𞤮𞤨⹁ 𞤬𞤭𞥅 𞤳𞤢𞤤𞤢 𞤥𞤭 𞤢𞤲𞤣𞤢𞥄 𞤳𞤮 𞤯𞤫 𞤬𞤭𞤪𞤼𞤭. 𞤖𞤢𞤪𞤭 𞤲𞤮𞤲⹁ 𞤥𞤭𞤲 𞤫 𞤱𞤫𞤤𞤣𞤭𞥅𞤯𞤮 𞤢𞤲 𞤺𞤮𞥅⹁ 𞤥𞤫𞤲 𞤸𞤢𞥄𞤤𞤣𞤭𞥅𞤲𞤮 𞤴𞤮 𞤮 𞤣𞤢𞤪𞤮 𞤳𞤢 𞤩𞤢𞥄𞤱𞤮 𞤸𞤫𞤲𞤮𞤪𞤣𞤫. 𞤑𞤮 𞤳𞤢𞤲𞤳𞤮 𞤩𞤵𞤪𞤲𞤮𞥅 𞤣𞤵𞤯𞤢𞤤 𞤲𞤺𞤢𞤤 𞤬𞤮𞤨 𞤶𞤮𞤺𞤢𞥄𞤣𞤫 𞤸𞤢𞤳𞥆𞤭𞤤 𞤳𞤮𞤲𞤮 𞤲𞤮𞤲⹁ 𞤸𞤢𞤪𞤭 𞤳𞤮 𞤸𞤫𞤪𞤧𞤮𞥅𞤱𞤮 𞤬𞤮𞤼𞤢. 𞤚𞤢𞤱𞤭 𞤲𞤮𞤲⹁ 𞤮 𞤤𞤢𞤲𞤣𞤭𞤲𞤮𞤳𞤫 𞤤𞤢𞤲 𞤴𞤮 𞤥𞤭 𞤱𞤢𞤤𞥆𞤵 𞤥𞤮 𞤲𞤮 𞤮 𞤸𞤫𞤩𞤭𞤪𞤢 𞤸𞤮𞥅 𞤶𞤭𞤱𞤮 𞤭𞤲𞥆𞤫𞤼𞤫𞤲𞤮𞥅𞤯𞤮 𞤃𞤢𞤪𞤭. 𞤑𞤮 𞤮𞤲⹁ 𞤮 𞤬𞤢𞥄𞤤𞤢𞤲𞤮𞥅 𞤴𞤢𞤸𞤣𞤵𞤣𞤫 𞤫 𞤺𞤢𞤥𞤮𞤤. 𞤃𞤭 𞤴𞤢𞤤𞤼𞤭𞤲𞤭 𞤤𞤢𞤲𞤣𞤫 𞤯𞤫𞤲⹁ 𞤮 𞤶𞤢𞥄𞤦𞤭𞥅 𞤯𞤫 𞤬𞤮𞤨. 𞤑𞤮𞤲𞤮 𞤸𞤢𞤪𞤭 𞤥𞤭 𞤢𞥄𞤲𞤭𞥅 𞤬𞤮𞤼𞤢 𞤲𞤮𞤲⹁ 𞤱𞤮𞤼𞤢 𞤮 𞤪𞤮𞤲𞤳𞤵 𞤢𞤪𞤼𞤭𞤪𞤢𞤲𞤣𞤫 𞤤𞤢𞤲 𞤳𞤢𞤴𞤣𞤭𞥅𞤶𞤭 𞤯𞤭𞤲.
 𞤙𞤢𞤤𞤲𞤣𞤫 𞤺𞤮𞥅𞤪𞤫 𞤳𞤢𞤣𞤭⹁ 𞤸𞤢𞤪𞤭 𞤥𞤭 𞤢𞤲𞤣𞤢𞥄 𞤲𞤮 𞤥𞤭 𞤬𞤫𞤰𞥆𞤭𞤪𞤢 𞤲𞤣𞤢𞤪𞤼𞤭𞤲𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤶𞤢𞤲𞤺𞤢𞤲𞤣𞤫 𞤢𞤲. 𞤃𞤭 𞤬𞤢𞤣𞤭𞥅 𞤸𞤢𞥄 𞤼𞤵𞤥𞤦𞤮 𞤶𞤫𞤥𞥆𞤢⹁ 𞤥𞤭 𞤴𞤢𞤸𞤭 𞤳𞤢 𞤴𞤭𞥅𞤤𞤭𞤪𞤣𞤵 𞤶𞤢𞤲𞤺𞤭𞤲𞤮𞥅𞤱𞤮 𞤮𞤲. 𞤃𞤭 𞤵𞤣𞥆𞤭𞤼𞤭𞤪𞤭 𞤸𞤫𞤲𞤮𞤪𞤺𞤢𞤤 𞤥𞤢𞤳𞥆𞤮 𞤲𞤺𞤢𞤤 𞤤𞤢𞤩𞤭⹁ 𞤥𞤭 𞤲𞤢𞥄𞤼𞤭. 𞤃𞤭 𞤤𞤭𞤻𞤭 𞤲𞤣𞤫𞤪 𞤼𞤮𞤲 𞤬𞤮𞤨⹁ 𞤥𞤭 𞤴𞤭𞤢𞥄𞤤𞤭 𞤳𞤣𞤢𞤴𞤣𞤭𞥅𞤶𞤭 𞤲𞤣𞤢𞤪𞤼𞤭𞤲𞤭𞤪𞤯𞤭 𞤯𞤭𞤲. 𞤑𞤮𞤲𞤮 𞤸𞤢𞤪𞤭 𞤮𞤥𞤮 𞤶𞤮𞤺𞤭𞥅 𞤼𞤮𞤲 𞤥𞤢𞤪𞤣𞤵𞤺𞤢𞤤 (𞤢𞤪𞤥𞤵𞤱𞤢𞥄𞤪) 𞤺𞤮𞥅𞤼𞤢𞤤 𞤧𞤮𞤳𞤭𞥅𞤲𞤺𞤢𞤤. 𞤔𞤫𞤥𞥆𞤢𞥄𞤶𞤫 𞤼𞤢𞤼𞤭 𞤥𞤭𞤯𞤮 𞤢𞤪𞤣𞤫 𞤳𞤢 𞤴𞤭𞥅𞤤𞤭𞤪𞤣𞤵 𞤯𞤢𞤩𞥆𞤵𞤼𞤵𞤺𞤮𞤤 𞤯𞤭𞤲 𞤲𞤣𞤢𞤪𞤼𞤭𞤲𞤭𞤪𞤯𞤭⹁ 𞤳𞤮𞤲𞤮 𞤥𞤭 𞤴𞤭𞤢𞥄𞤤𞤭 𞤯𞤭. 𞤑𞤮 𞤸𞤫𞤣𞥆𞤭𞤲𞤮𞥅 𞤱𞤮𞥅⹁ 𞤳𞤮 𞤲𞤣𞤢𞥄𞤪𞤵𞤺𞤮𞤤 𞤫 𞤲𞤺𞤢𞤤 𞤥𞤢𞤪𞤣𞤵𞤺𞤢𞤤 𞤧𞤮𞤳𞤭𞥅𞤲𞤺𞤢𞤤.
 𞤔𞤫𞤥𞥆𞤢𞥄𞤪𞤫 𞤱𞤮𞥅𞤪𞤫 𞤲𞤮𞤲⹁ 𞤥𞤭 𞤢𞤪𞤣𞤭 𞤫 𞤱𞤫𞤤𞤣𞤭𞥅𞤩𞤫 𞤢𞤲 𞤼𞤢𞤼𞤮. 𞤃𞤫𞤲 𞤨𞤫𞤨𞤭 𞤲𞤺𞤢𞤤 𞤥𞤢𞤪𞤣𞤵𞤺𞤢𞤤 𞤶𞤵𞥅𞤼𞤵𞤲𞥋𞤺𞤢𞤤 𞤧𞤢𞤦𞤵 𞤳𞤮 𞤧𞤮𞥅𞤪𞤮𞥅𞤶𞤭 𞤼𞤢𞤼𞤭 𞤥𞤢𞤤𞥆𞤢 𞤷𞤵𞥅𞤯𞤭 𞤼𞤢𞤼𞤭 𞤲𞤺𞤢𞤤 𞤥𞤢𞤪𞤭.  𞤥𞤫𞤲 𞤵𞤳𞥆𞤭 𞤲𞤺𞤢𞤤 𞤳𞤢 𞤱𞤫𞤪𞤤𞤢 𞤢𞤥𞤫𞤲⹁ 𞤥𞤫𞤲 𞤴𞤢𞤸𞤭. 𞤚𞤢𞤱𞤭 𞤲𞤮𞤲⹁ 𞤥𞤭 𞤸𞤢𞥄𞤤𞤣𞤭𞤣𞤭𞥅 𞤫 𞤼𞤢𞤬𞤮𞥅𞤱𞤮 𞤧𞤢𞥄𞤦𞤭. 𞤃𞤭 𞤩𞤮𞤪𞤲𞤭𞥅 𞤸𞤢𞥄 𞤥𞤮𞤰𞥆𞤭⹁ 𞤥𞤭 𞤬𞤢𞥄𞤥𞤭𞤲𞤭 𞤱𞤢 𞤧𞤭 𞤳𞤮 𞤥𞤭 𞤶𞤢𞥄𞤺𞤮𞤼𞤮𞥅𞤯𞤮 𞤬𞤮𞤳𞥆𞤵𞤼𞤵𞤯𞤮 𞤴𞤢𞤸𞤣𞤵. 𞤌 𞤵𞤣𞥆𞤭𞤼𞤭 𞤥𞤢𞤪𞤣𞤵𞤺𞤢𞤤 𞤲𞤺𞤢𞤤⹁ 𞤮 𞤶𞤮𞤺𞤲𞤭 𞤤𞤢𞤲 𞤳𞤢𞤣𞤭 𞤧𞤮𞤳𞤼𞤭𞤪𞤺𞤢𞤤 𞤺𞤮𞥅𞤼𞤢𞤤. 𞤃𞤭 𞤲𞤣𞤢𞥄𞤪𞤭⹁ 𞤼𞤢𞤱𞤭 𞤤𞤫 𞤲𞤣𞤢𞤪𞤼𞤭𞤲𞤭𞤪𞤯𞤭 𞤯𞤭𞤲 𞤲𞤮 𞤲𞤣𞤫𞤪 𞤼𞤮𞤲. 𞤃𞤭 𞤰𞤫𞤼𞥆𞤭 𞤯𞤫𞤪𞤮𞤤 𞤺𞤮𞥅𞤼𞤮𞤤. 𞤃𞤫𞤲 𞤲𞤢𞤩𞤼𞤭 𞤥𞤢𞤪𞤣𞤵𞤺𞤢𞤤 𞤲𞤺𞤢𞤤 𞤸𞤢𞤪𞤭 𞤶𞤢𞤥𞤣𞤭 𞤶𞤮𞤱𞤢𞤩𞤭𞤪𞤭 𞤲𞤣𞤭𞤲 𞤴𞤮𞤲𞤭𞥅.
 𞤑𞤮𞤲𞤮 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤩𞤢𞤴𞤼𞤭 𞤥𞤭 𞤸𞤮𞥅𞤼𞤭𞥅 𞤳𞤢 𞤧𞤵𞥅𞤣𞤵⹁ 𞤥𞤭 𞤱𞤢𞥄𞤤𞤭𞥅 𞤳𞤢 𞤣𞤢𞤲𞤳𞤭⹁ 𞤥𞤭 𞤬𞤫𞤧𞤭𞤪𞤭 𞤱𞤢 𞤦𞤮𞥅𞤦𞤮. 𞤖𞤮𞤤 𞤳𞤮 𞤲𞤢𞥄𞤣𞤭 𞤤𞤢𞤲 𞤫 𞤯𞤵𞤲 𞤯𞤮𞥅 𞤬𞤮𞤨؟ 𞤑𞤮 𞤸𞤢𞤯𞤵𞤲𞤮𞥅 𞤤𞤢𞤲 𞤯𞤢𞤩𞥆𞤵𞤺𞤮𞤤 𞤦𞤢𞤤𞥆𞤢𞤤؟ 𞤖𞤢𞤪𞤭 𞤥𞤭 𞤧𞤭𞤳𞥆𞤢𞥄𞤲𞤮⹁ 𞤲𞤮 𞤱𞤮𞥅𞤣𞤭 𞤸𞤢𞤴 𞤺𞤮𞥅𞤼𞤮 𞤱𞤢𞥄𞤱𞤢𞤴𞤯𞤮 𞤫𞤳𞥆𞤭𞤼𞤵𞤣𞤫 𞤤𞤢𞤲 𞤶𞤢𞤲𞤺𞤵𞤺𞤮𞤤. 𞤑𞤢𞤣𞤭⹁ 𞤳𞤮 𞤺𞤵𞤲𞤣𞤮𞥅 𞤢𞤲 𞤮𞤲⹁ 𞤥𞤭 𞤴𞤭𞤯𞤢𞥄𞤲𞤮 𞤴𞤮 𞤺𞤮𞥅𞤼𞤯𞤮 𞤺𞤮𞥅 𞤢𞤲𞤣𞤵 𞤥𞤮. 𞤑𞤮 𞤯𞤵𞤥 𞤱𞤢𞤯𞤭 𞤥𞤭 𞤥𞤢𞤪𞤭 𞤥𞤮 𞤬𞤮𞤼𞤢.
𞤃𞤭 𞤲𞤢𞤲𞤢𞤴𞤲𞤮 𞤶𞤢𞤲𞤺𞤲𞤮𞥅𞤩𞤫 𞤩𞤫𞤲 𞤫 𞤥𞤢𞤱𞤩𞤫 𞤢𞤲 𞤩𞤫𞤲 𞤲𞤮 𞤱𞤭𞤢 𞤱𞤮𞤲𞤣𞤫𞤥𞤢⹁ 𞤳𞤢𞤤𞤢 𞤶𞤢𞤲𞤺𞤵𞤯𞤮 𞤸𞤢𞥄 𞤸𞤫𞤩𞤭 𞤷𞤫𞥅𞤣𞤮𞤤 𞤶𞤢𞥄𞤩𞤭-𞤸𞤢𞥄𞤯𞤼𞤭𞤪𞤣𞤫⹁ 𞤸𞤫𞤩𞤢𞤴 𞤺𞤮𞤤𞥆𞤫 𞤥𞤮𞤰𞥆𞤫 𞤳𞤢𞤻𞤵𞤲 𞤫 𞤲𞤺𞤵𞥅𞤪𞤲𞤣𞤢𞤲 𞤥𞤮𞤰𞥆𞤢𞤲. 𞤃𞤭𞤲 𞤳𞤢𞤣𞤭 𞤥𞤭 𞤺𞤮𞤥𞤯𞤭𞤲𞤭 𞤯𞤵𞤥. 𞤒𞤫𞤤𞤢 𞤢𞤲 𞤳𞤢𞤲 𞤬𞤮𞤨⹁ 𞤳𞤮 𞤲𞤮 𞤥𞤭 𞤸𞤫𞤩𞤭𞤪𞤢 𞤲𞤣𞤫𞤲 𞤴𞤫𞤩𞤪𞤫 𞤥𞤢𞤤𞥆𞤢 𞤲𞤣𞤭𞤲 𞤳𞤢𞤴𞤣𞤭𞥅𞤪𞤭 𞤧𞤫𞥅𞤣𞤭𞤲𞤼𞤭𞤲𞤣𞤭 𞤱𞤮𞤲𞤣𞤫 𞤥𞤭 𞤶𞤢𞤲𞤺𞤵𞤲𞤮 𞤫 𞤶𞤢𞥄𞤩𞤭-𞤸𞤢𞤯𞤼𞤭𞤪𞤣𞤫 𞤸𞤢𞥄 𞤥𞤭 𞤶𞤮𞥅𞤬𞤭𞤲𞤭. 𞤖𞤢𞤴 𞤧𞤭 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫 𞤳𞤮 𞤱𞤭𞤲𞤣𞤭𞥅⹁ 𞤢𞤪𞤥𞤢 𞤻𞤢𞤤𞤲𞤣𞤫 𞤺𞤮𞥅𞤪𞤫⹁ 𞤳𞤢𞥄𞤱𞤫𞥅 𞤱𞤢𞤯𞤢 𞤥𞤭 𞤱𞤢𞥄𞤱𞤢 𞤶𞤢𞤲𞤺𞤵𞤣𞤫 𞤧𞤢𞤦𞤵 𞤼𞤮𞤪𞤢𞥄𞤶𞤫 𞤯𞤫𞤲.
𞤑𞤮 𞤲𞤮𞤲 𞤥𞤭 𞤶𞤮𞤳𞥆𞤭𞤪𞤭 𞤸𞤢𞥄 𞤥𞤭 𞤺𞤢𞤴𞤲𞤭 𞤶𞤢𞤲𞤺𞤵𞤣𞤫 𞤳𞤢 𞤶𞤢𞥄𞤩𞤭-𞤸𞤢𞥄𞤯𞤼𞤭𞤪𞤣𞤫. 𞤇𞤢𞤴𞤼𞤭 𞤥𞤭 𞤺𞤢𞤴𞤲𞤭𞥅⹁ 𞤯𞤵𞤥 𞤸𞤢𞤱𞤪𞤮𞤲𞥋𞤣𞤭𞤪𞤭 𞤸𞤢𞤪𞤭 𞤶𞤢𞤲𞤺𞤭𞤲𞤮𞥅𞤩𞤫 𞤲𞤮 𞤧𞤢𞤯𞤭 𞤬𞤮𞤼𞤢. 𞤐𞤣𞤫𞤲 𞤥𞤭 𞤪𞤮𞤳𞥆𞤢𞥄 𞤺𞤮𞤤𞥆𞤫 𞤶𞤢𞤲𞤺𞤭𞤲𞤺𞤮𞤤. 𞤌𞤲 𞤸𞤮𞥅𞤤𞤮𞤼𞤮 𞤯𞤵𞤥؟ 𞤏𞤵𞤪𞤭𞤲⹁ 𞤸𞤢𞤴 𞤥𞤭 𞤺𞤢𞤴𞤲𞤢𞥄𞤤𞤭 𞤧𞤮𞤪𞤼𞤢𞥄𞤣𞤫 𞤫 𞤬𞤢𞤥𞥆𞤫𞥅𞤪𞤫 𞤲𞤺𞤢𞤴𞤵𞥅𞤪𞤭 𞤲𞤣𞤭𞤲⹁ 𞤼𞤢𞤱𞤢 𞤳𞤢𞤣𞤭 𞤳𞤮 𞤴𞤮 𞤥𞤭 𞤴𞤭𞤤𞤼𞤭𞤼𞤮 𞤼𞤮𞤲.
𞤖𞤮𞤤 𞤳𞤮 𞤲𞤢𞥄𞤣𞤭 𞤤𞤢𞤲 𞤫 𞤶𞤢𞤲𞤺𞤭𞤲𞤺𞤮𞤤؟ 𞤅𞤮 𞤥𞤭 𞤥𞤭𞥅𞤶𞤭𞤼𞤭𞤳𞤫 𞤸𞤢𞤲𞤣𞤫⹁ 𞤥𞤭 𞤼𞤢𞤱𞤢𞤴 𞤳𞤮 𞤬𞤫𞥅𞤼𞤫𞤪𞤫 𞤱𞤢𞤯𞤭𞤲𞤭 𞤤𞤢𞤲 𞤯𞤵𞤥. 𞤑𞤮𞤲𞤮 𞤳𞤮 𞤥𞤭 𞤱𞤮𞤲𞥆𞤮𞥅 𞤫 𞤥𞤭𞥅𞤶𞤢𞥄𞤲𞤣𞤫⹁ 𞤧𞤮 𞤥𞤭 𞤱𞤢𞥄𞤱𞤭𞥅 𞤬𞤫𞤰𞥆𞤵𞤣𞤫 𞤣𞤵𞤯𞤢𞤤 𞤼𞤮𞥅𞤱𞤲𞤺𞤢𞤤 𞤲𞤺𞤢𞤤⹁ 𞤸𞤢𞤴 𞤺𞤮𞥅𞤼𞤮 𞤢𞤲𞤣𞤢𞥄𞤤𞤭 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫⹁ 𞤥𞤭 𞤶𞤢𞤲𞤺𞤭𞥅 𞤳𞤢𞤣𞤭 𞤳𞤢 𞤶𞤢𞥄𞤩𞤭-𞤸𞤢𞥄𞤯𞤼𞤭𞤪𞤣𞤫 𞤸𞤢𞥄 𞤥𞤭 𞤺𞤢𞤴𞤲𞤭𞥅⹁ 𞤸𞤢𞤴 𞤺𞤮𞥅𞤼𞤮 𞤲𞤢𞤲𞤺𞤢𞥄𞤤𞤭 𞤤𞤢𞤲⹁ 𞤸𞤢𞤪𞤢𞤴 𞤳𞤢 𞤧𞤵𞥅𞤯𞤫𞥅 𞤩𞤵𞤪𞤢𞤼𞤢𞥄 𞤱𞤮𞤲𞤵𞤺𞤮𞤤 𞤶𞤢𞤲𞤺𞤲𞤮𞥅𞤱𞤮. 𞤑𞤮 𞤸𞤮𞤥𞤦𞤮 𞤱𞤢𞥄𞤱𞤢𞤼𞤢𞥄 𞤥𞤭𞥅𞤶𞤢𞥄𞤣𞤫 𞤱𞤮𞤲𞤣𞤫 𞤶𞤢𞤲𞤺𞤲𞤮𞥅𞤱𞤮 𞤮𞤲 𞤱𞤢𞥄𞤱𞤢𞤼𞤢 𞤶𞤢𞤲𞤺𞤵𞤣𞤫 𞤳𞤮 𞤱𞤭𞤲𞤣𞤭𞥅؟⹁ 𞤖𞤢𞤴 𞤺𞤮𞥅𞤼𞤮 𞤱𞤢𞥄𞤱𞤢𞤼𞤢𞥄 𞤧𞤮𞤺𞤭𞤼𞤢𞥄𞤣𞤫 𞤯𞤵𞤥 𞤫 𞤥𞤭𞥅𞤶𞤮 𞤢𞤲.
 𞤃𞤭 𞤱𞤮𞤲𞤭 𞤫𞤤𞤼𞤮𞥅𞤱𞤮 𞤳𞤢 𞤰𞤢𞥄𞤲𞤫. 𞤃𞤭 𞤶𞤢𞤲𞤺𞤭𞤲𞤭 𞤳𞤢𞤣𞤭 𞤺𞤢𞤲𞤣𞤫 𞤪𞤫𞤲𞤣𞤮 𞤥𞤢𞤤𞥆𞤢 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤴𞤭𞤥𞤩𞤫 𞤳𞤢𞤻𞤵𞤲 𞤫 𞤼𞤢𞤨𞥆𞤵𞤺𞤮𞤤 𞤦𞤭𞤲𞤣𞤭. 𞤃𞤭𞤯𞤮 𞤱𞤢𞥄𞤱𞤵𞤲𞤮𞥅 𞤼𞤢𞤨𞥆𞤵𞤣𞤫 𞤳𞤮𞤲𞤺𞤵𞤯𞤭 𞥖𞥕 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤶𞤮𞤱𞤭) 𞤫 𞤲𞤣𞤫𞤪 𞤸𞤮𞤶𞤮𞤥𞤫𞤪𞤫 𞤱𞤮𞥅𞤼𞤫𞤪𞤫 𞤳𞤮𞤲𞤮 𞤸𞤢𞤪𞤢 𞤥𞤭 𞤢𞤲𞤣𞤢𞥄 𞤳𞤮 𞤥𞤭 𞤱𞤮𞤲𞤭 𞤫 𞤱𞤭𞤲𞤣𞤵𞤣𞤫. 𞤑𞤮𞤲𞤮 𞤥𞤭 𞤶𞤢𞤩𞤢𞤼𞤢𞥄𞤲𞤮 𞤱𞤭𞤲𞤣𞤵𞤺𞤮𞤤 𞤳𞤢 𞤥𞤢𞤸𞤣𞤭 𞤬𞤫𞤧. 𞤅𞤮 𞤸𞤭𞤼𞤢𞥄𞤲𞤣𞤫 𞤲𞤣𞤫𞤲 𞤬𞤵𞤯𞥆𞤭𞤳𞤫⹁ 𞤥𞤭 𞤲𞤣𞤢𞥄𞤪𞤢𞤴 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤼𞤢𞤼𞤮 𞤩𞤵𞤪𞤵𞤩𞤫 𞤶𞤮𞤺𞤢𞥄𞤣𞤫 𞤩𞤫𞤲 𞤸𞤢𞤳𞥆𞤭𞤤𞤫 𞤳𞤮 𞤱𞤢𞤤𞥆𞤭𞤼𞤮𞥅 𞤤𞤢𞤲. 𞤑𞤮𞤲𞤮 𞤸𞤢𞤴 𞤺𞤮𞥅𞤼𞤮 𞤫 𞤥𞤢𞤩𞥆𞤫 𞤧𞤮𞤺𞤭𞤼𞤢𞤲𞤮𞥅𞤳𞤭 𞤱𞤮𞤲𞤣𞤫 𞤥𞤭 𞤱𞤢𞥄𞤱𞤢𞤼𞤢𞥄 𞤱𞤭𞤲𞤣𞤵𞤣𞤫. 𞤏𞤵𞤪𞤭𞤲⹁ 𞤳𞤮 𞤸𞤮𞤤 𞤲𞤮 𞤺𞤮𞥅𞤼𞤯𞤮 𞤧𞤮𞤺𞤭𞤼𞤮𞤪𞤼𞤢 𞤱𞤮𞤲𞤣𞤫 𞤶𞤢𞤲𞤺𞤭𞤲𞤮𞥅𞤱𞤮 𞤮𞤲 𞤱𞤢𞥄𞤱𞤢𞤼𞤢 𞤶𞤢𞤲𞤺𞤵𞤣𞤫؟ 
𞤑𞤮 𞤩𞤵𞤪𞤢𞤴𞤲𞤮𞥅 𞤢𞥄𞤲𞤭𞤲𞤣𞤫 𞤤𞤢𞤲⹁ 𞤳𞤮 𞤼𞤵𞤥𞤦𞤮𞤲𞥋𞤣𞤭𞤪𞤫 𞤶𞤢𞤲𞤺𞤭𞤲𞤮𞥅𞤩𞤫 𞤩𞤫𞤲. 𞤃𞤫𞤲𞤫𞤲 𞤶𞤢𞤲𞤺𞤭𞤲𞤮𞥅𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤸𞤮𞥅𞤪𞤫 𞤣𞤵𞤯𞤢𞤤 𞤲𞤺𞤢𞤤⹁ 𞤥𞤫𞤲 𞤼𞤵𞤥𞤦𞤮𞤲𞥋𞤣𞤭𞤪𞤢𞤴𞤲𞤮 𞤴𞤮𞤲𞤼𞤫𞤪𞤫 𞤳𞤢𞤤𞤢 𞤲𞤣𞤫 𞤱𞤮𞥅𞤼𞤫𞤪𞤫. 𞤅𞤮 𞤼𞤢𞤱𞤭𞥅 𞤲𞤮𞤲⹁ 𞤥𞤭𞥅𞤶𞤮𞥅𞤶𞤭 𞤲𞤮 𞤶𞤢𞥄𞤩𞤮𞤼𞤭𞤪𞤫𞥅𞤣𞤫⹁ 𞤸𞤮𞥅𞤪𞤫𞥅𞤶𞤮 𞤣𞤵𞤯𞤢𞤤 𞤲𞤺𞤢𞤤 𞤼𞤮𞤯𞥆𞤮𞤼𞤮𞤲𞤮 𞤶𞤢𞤲𞤺𞤭𞤲𞤮𞥅𞤱𞤮 𞤺𞤮𞥅𞤼𞤮 𞤳𞤮 𞤱𞤭𞤲𞤣𞤢 𞤯𞤭𞤲 𞤥𞤭𞥅𞤶𞤮𞥅𞤶𞤭 𞤳𞤢 𞤥𞤢𞤸𞤣𞤭. 𞤒𞤮𞤲𞤼𞤫𞤪𞤫 𞤳𞤢𞤤𞤢 𞤥𞤭𞤯𞤮 𞤱𞤮𞤲𞤣𞤵𞤲𞤮𞥅 𞤫 𞤳𞤵𞤤𞤮𞤤 𞤱𞤮𞤼𞤢 𞤮 𞤩𞤢𞥄𞤰𞤮 𞤤𞤢𞤲. 𞤑𞤮𞤲𞤮 𞤥𞤭 𞤥𞤭𞥅𞤶𞤭𞤼𞤭𞥅 𞤸𞤢𞥄 𞤥𞤭 𞤸𞤫𞤩𞤭 𞤬𞤫𞤱𞤪𞤫 𞤲𞤣𞤫 𞤥𞤭 𞤱𞤢𞤯𞤢 𞤧𞤭 𞤮 𞤼𞤮𞤯𞥆𞤭𞤳𞤫 𞤤𞤢𞤲.
 𞤅𞤭 𞤮 𞤧𞤢𞤨𞥆𞤭𞤲𞤮 𞤤𞤢𞤲 𞤼𞤵𞤲⹁ 𞤥𞤭 𞤭𞤥𞥆𞤮𞤪𞤢𞤴𞤲𞤮 𞤣𞤮𞤴 𞤳𞤢 𞤶𞤵𞤤𞥆𞤫𞤪𞤫 𞤢𞤲⹁ 𞤥𞤭 𞤱𞤢𞤯𞤢 𞤼𞤫𞤨𞥆𞤫 𞤯𞤭𞤯𞤭⹁ 𞤲𞤣𞤫𞤲⹁ 𞤥𞤭 𞤲𞤢𞤲𞤺𞤢 𞤩𞤫𞤪𞤲𞤣𞤫 𞤢𞤲 𞤲𞤣𞤫𞤲⹁ 𞤥𞤭 𞤨𞤭𞥅𞤼𞤮𞥅 𞤳𞤢 𞤲𞤣𞤫𞤤𞤮 𞤬𞤭𞥅 𞤴𞤮 𞤩𞤫 𞤲𞤮𞤣𞥆𞤵 𞤪𞤢𞤽𞤢𞤥𞤫𞤪𞤫 (𞥙𞥑𞥑) 𞤬𞤢𞥄𞤦𞤮 𞤲𞤣𞤫𞤲. 𞤑𞤢𞤤𞤢 𞤳𞤮 𞤥𞤭 𞤱𞤢𞤯𞤢𞤼𞤢 𞤲𞤺𞤢𞤥 𞤱𞤮𞤼𞤢 𞤥𞤭 𞤲𞤢𞤲𞤺𞤫⹁ 𞤥𞤭 𞤱𞤢𞤯𞤵𞤲𞤮. 𞤁𞤵𞥅𞤩𞤭 𞤧𞤢𞤨𞥆𞤮-𞤫-𞤶𞤫𞥅𞤯𞤭𞤯𞤭⹁ 𞤥𞤭𞤯𞤮 𞤶𞤢𞤲𞤺𞤲𞤵𞤣𞤫 𞤳𞤮𞤲𞤮 𞤥𞤭 𞤲𞤢𞤲𞤺𞤢𞥄𞤳𞤢 𞤸𞤢𞤴 𞤲𞤣𞤫 𞤱𞤮𞥅𞤼𞤫𞤪𞤫.
 𞤑𞤫𞤲𞤫𞤲 𞤥𞤭 𞤱𞤭𞤭𞤼𞤮𞤼𞤮 𞤳𞤮 𞤥𞤭 𞤶𞤢𞤲𞤺𞤲𞤮𞥅𞤱𞤮 𞤥𞤮𞤰𞥆𞤮 𞤧𞤢𞤦𞤵 𞤥𞤭 𞤺𞤮𞤤𞥆𞤢𞤴 𞤬𞤮𞤼𞤢⹁ 𞤥𞤭𞤯𞤮 𞤸𞤭𞤼𞥆𞤭𞤲𞤢𞤲𞤭 𞤳𞤢𞤣𞤭 𞤬𞤭𞥅 𞤳𞤮 𞤥𞤭 𞤱𞤮𞤲𞤭 𞤫 𞤸𞤵𞥅𞤱𞤵𞤣𞤫 𞤳𞤮𞤲. 𞤑𞤮𞤲𞤮 𞤥𞤭𞤯𞤮 𞤢𞤲𞤣𞤵𞤲𞤮𞥅 𞤱𞤮𞤲𞤣𞤫𞤥𞤢 𞤯𞤵𞤥 𞤱𞤮𞤲𞤢𞥄 𞤺𞤮𞥅𞤲𞤺𞤢. 𞤃𞤮𞤰𞥆𞤢𞥄 𞤳𞤢𞤣𞤭 𞤬𞤫𞤧! 𞤆𞤫𞤤𞥆𞤫𞤼 𞤱𞤮𞤲𞤢𞥄 𞤫 𞤲𞤣𞤫𞤪 𞤣𞤵𞤯𞤢𞤤 𞤥𞤭 𞤸𞤢𞥄𞤲𞤵𞤲𞤮𞥅 𞤱𞤮𞤲𞤣𞤫. 𞤑𞤫𞤲𞤫𞤲 𞤳𞤮 𞤥𞤭 𞤱𞤮𞤲𞥆𞤮𞥅 𞤳𞤮𞤲 𞤸𞤵𞥅𞤱𞤵𞤣𞤫 𞤲𞤢𞥄𞤱𞤭𞤲𞤢𞤴𞤲𞤮 𞤤𞤢𞤲. 𞤑𞤮𞤲𞤮 𞤸𞤢𞤪𞤭 𞤥𞤭 𞤲𞤢𞤲𞤺𞤭𞤳𞤫 𞤫 𞤥𞤵𞤲⹁ 𞤫 𞤸𞤭𞤲𞤮 𞤤𞤫 𞤥𞤭 𞤱𞤢𞥄𞤱𞤢𞤼𞤢𞥄 𞤴𞤫𞥅𞤼𞤢𞥄𞤣𞤫 𞤸𞤢𞤴 𞤺𞤮𞥅𞤼𞤮.
 
𞤊𞤫𞤱𞤲𞤣𞤮 𞤥𞤭 𞤱𞤮𞤲𞥆𞤮 𞤫 𞤶𞤢𞤲𞤺𞤭𞤲𞤣𞤫⹁ 𞤥𞤭 𞤩𞤢𞤽𞤭 𞤣𞤫𞤦𞥆𞤮. 𞤁𞤫𞤧𞤢𞤤 𞤤𞤫 𞤳𞤮 𞤸𞤵𞥅𞤲𞤣𞤫 𞤸𞤮𞤪𞤥𞤭𞤲𞤭𞥅𞤲𞤣𞤫. 𞤑𞤮 𞤱𞤮𞥅𞤲𞤣𞤮𞥅𞤪𞤫 𞤸𞤮𞥅𞤤𞤮𞤲𞥋𞤣𞤭𞤪𞤢𞤤 𞤫 𞤸𞤢𞥄𞤤𞤭𞤲𞥋𞤣𞤭𞤪𞤢𞤲𞤺𞤮𞤤 𞤺𞤮𞥅𞤲𞤺𞤢 𞤸𞤢𞤳𞥆𞤵𞤲𞥋𞤣𞤫 𞤴𞤭𞤥𞤩𞤫 𞤯𞤭𞤯𞤮. 𞤑𞤮 𞤮𞤲𞤼𞤵𞤥𞤢 𞤥𞤭 𞤥𞤭𞥅𞤶𞤭𞥅: “𞤀𞤱𞤢 𞤶𞤮𞥅𞤲𞤭⹁ 𞤥𞤭 𞤸𞤫𞤩𞤭𞥅 𞤥𞤮 𞤥𞤭 𞤸𞤮𞥅𞤤𞤮𞥅. 𞤃𞤭 𞤸𞤢𞥄𞤤𞤢𞤲𞤢𞤴 𞤥𞤮.”
 
𞤃𞤭 𞤣𞤢𞤪𞤮𞤼𞤮𞤲𞤮 𞤴𞤫𞥅𞤧𞤮 𞤼𞤭𞤲𞤼𞤮𞤪𞤺𞤢𞤤 (𞤲𞤣𞤢𞥄𞤪𞤮𞤪𞤺𞤢𞤤) 𞤥𞤭 𞤬𞤭𞤤𞥆𞤭𞤼𞤮𞥅 𞤱𞤭𞤵𞤺𞤮𞤤: “𞤑𞤢𞤼𞤭𞥅⹁ 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤺𞤮𞤤. 𞤑𞤢𞤼𞤭𞥅⹁ 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤺𞤮𞤤.”
 𞤙𞤢𞤤𞤲𞤣𞤫 𞤱𞤮𞥅𞤪𞤫 𞤳𞤭𞥅𞤳𞤭𞥅𞤯𞤫⹁ 𞤥𞤫𞤯𞤫𞤲 𞤶𞤮𞥅𞤯𞤭𞥅 𞤫 𞤤𞤫𞥅𞤧𞤮⹁ 𞤥𞤭 𞤱𞤭𞤭: “𞤑𞤢𞤼𞤭𞥅⹁ 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤺𞤵𞤣𞤫 𞤳𞤮 𞤱𞤭𞤲𞤣𞤭𞥅.”
 𞤑𞤮𞤲𞤮 𞤸𞤮 𞤸𞤢𞥄𞤤𞤢𞥄𞤤𞤭 𞤸𞤢𞤴 𞤬𞤵𞤧. 𞤐𞤢𞤲𞤣𞤭 𞤖𞤮 𞤧𞤭𞤳𞥆𞤭 𞤥𞤭 𞤱𞤭𞤵 𞤥𞤭 𞤢𞤷𞥆𞤵𞤼𞤭𞥅 𞤶𞤢𞤲𞤺𞤵𞤺𞤮𞤤 𞤳𞤮 𞤯𞤵𞥅𞤯𞤭.
 𞤌𞤲 𞤼𞤭𞤲𞤭𞥅⹁ 𞤺𞤭𞤯𞤺𞤮𞤤 𞤢𞤤𞥆𞤢 𞤲𞤣𞤢𞥄𞤪𞤯𞤫⹁ 𞤲𞤺𞤮𞤤 𞤢𞤤𞤢𞥄 𞤳𞤢𞤣𞤭 𞤲𞤢𞤲𞤯𞤫.
 𞤃𞤫𞤲 𞤶𞤮𞤥𞤦𞤭𞤲𞥋𞤣𞤭𞤪𞤭⹁ 𞤬𞤢𞥄 𞤥𞤫𞤲 𞤸𞤫𞤩𞤭𞤣𞤭 𞤩𞤭𞤯𞥆𞤮⹁ 𞤳𞤮𞤲𞤮 𞤸𞤮 𞤢𞤲𞤣𞤵𞤣𞤫 𞤱𞤮𞥅 𞤸𞤢𞤪𞤭 𞤣𞤵𞥅𞤩𞤭 𞤸𞤫𞥅𞤱𞤵𞤯𞤭 𞤬𞤫𞤰𞥆𞤭𞥅.
 𞤙𞤢𞤤𞤲𞤣𞤫 𞤱𞤮𞥅𞤪𞤫⹁ 𞤸𞤢𞤪𞤭 𞤥𞤭𞤯𞤮 𞤱𞤭𞥅𞤼𞤢𞤲𞤢 (𞤶𞤢𞤲𞤺𞤢𞤲𞤢) 𞤶𞤭𞤱𞤵𞤲 𞤢𞤥𞤫𞤲 𞤣𞤫𞤬𞤼𞤫𞤪𞤫. 𞤑𞤮 𞤣𞤵𞥅𞤩𞤭 𞤼𞤢𞤼𞤭 𞤨𞤫𞤼 𞤳𞤵𞤲 𞤶𞤮𞤺𞤭𞤲𞤮𞥅. 𞤑𞤮𞤲𞤮 𞤸𞤢𞤪𞤭 𞤥𞤭 𞤢𞤤𞤢𞥄 𞤶𞤢𞤲𞤺𞤢𞤲𞤣𞤫 𞤳𞤵𞤲 𞤳𞤮 𞤱𞤭𞤲𞤣𞤭𞥅 𞤳𞤮𞤲. 𞤃𞤭 𞤬𞤫𞤬𞤭𞤲𞥋𞤣𞤮𞤼𞤮𞤲𞤮 𞤱𞤮𞤲𞤭 𞤼𞤢𞥄𞤤𞤭⹁ 𞤥𞤢𞥄 𞤥𞤭 𞤸𞤢𞥄𞤤𞤢𞤲𞤢 𞤥𞤮 𞤼𞤢𞥄𞤤𞤭 𞤯𞤭 𞤥𞤭 𞤢𞤲𞤣𞤭 𞤱𞤢𞤲𞤮 𞤼𞤢𞥄𞤤𞤮𞤤 𞤘𞤮𞤤𞤣𞤭𞤤𞤮𞤳𞤧 𞤫 𞤨𞤭𞤧𞤢𞥄𞤶𞤭 𞤯𞤭𞤲 𞤼𞤢𞤼𞤭. 𞤃𞤭 𞤩𞤫𞤴𞤣𞤭𞤼𞤢 𞤫 𞤥𞤵𞤲 𞤲𞤮 𞤥𞤭 𞤬𞤢𞤲𞤼𞤭𞤲𞤭𞤪𞤢.
 𞤑𞤮𞤲𞤮 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤼𞤢𞤱𞤭 𞤳𞤮 𞤣𞤫𞤬𞤼𞤫𞤪𞤫 𞤸𞤫𞤧𞤫𞤪𞤫 𞤥𞤭 𞤱𞤮𞤲𞥆𞤮𞥅 𞤶𞤢𞤲𞤺𞤭𞤲𞤳𞤭𞤲𞤢𞤲𞤢𞥄𞤣𞤫 𞤥𞤮. 𞤚𞤵𞤲 𞤶𞤭𞤱𞤵𞤲 𞤢𞤲 𞤳𞤵𞤲 𞤱𞤭: “𞤄𞤢𞥄𞤦𞤢⹁ 𞤢 𞤢𞤤𞤢𞥄 𞤶𞤢𞤲𞤺𞤭𞤪𞤣𞤫 𞤲𞤮 𞤲𞤫𞥅𞤲𞤫 𞤱𞤮𞥅𞤱𞤭𞤪𞤭 𞤲𞤮𞤲 𞤶𞤢𞤲𞤺𞤭𞤪𞤣𞤫”. 𞤑𞤢𞥄𞤱𞤫𞥅!
𞤇𞤫𞤴𞤲𞤺𞤵 𞤢𞤲 𞤲𞤢𞤲𞤭 𞤥𞤭𞤯𞤮 𞤮𞤼𞥆𞤢𞤲𞤢 𞤶𞤢𞤲𞤺𞤵𞤺𞤮𞤤 𞤣𞤫𞤬𞤼𞤫𞤪𞤫 𞤨𞤢𞤴𞤳𞤮𞤴. 𞤑𞤮 𞤲𞤣𞤫𞤲 𞤻𞤢𞤤𞤲𞤣𞤫 𞤤𞤢𞥄𞤩𞤢𞤲𞤭 𞤥𞤮⹁ 𞤶𞤢𞤳𞤢 𞤳𞤮 𞤧𞤮𞥅𞤦𞤫𞥅 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫. 𞤖𞤢𞤪𞤭 𞤯𞤵𞤥 𞤬𞤮𞤬 𞤥𞤭 𞤤𞤢𞤲𞤣𞤮𞤼𞤮𞤲𞤮 𞤥𞤮⹁ 𞤴𞤮 𞤸𞤮 𞤱𞤭𞤲𞤣𞤢𞤲𞤢𞤲 𞤨𞤭𞥅𞤶𞤭 𞤬𞤭𞥅 𞤳𞤢 𞤣𞤵𞤯𞤢𞤤⹁ 𞤳𞤮𞤲𞤮 𞤸𞤢𞤴 𞤬𞤵𞤧 𞤫 𞤯𞤵𞤥 𞤱𞤮𞤲𞤢𞥄𞤲𞤮 𞤧𞤢𞤦𞤵 𞤴𞤮 𞤸𞤮 𞤧𞤮𞤺𞤭𞤼𞤮. 𞤑𞤮𞤲𞤮 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤩𞤢𞤲𞤺𞤢𞤲𞤭 𞤥𞤮 𞤫𞤥𞤦𞤫𞤪𞤫 𞤼𞤭𞥅𞤯𞤵𞤺𞤮𞤤 𞤻𞤢𞤱𞤵 𞤲𞤺𞤵𞤲. 𞤑𞤮𞤲𞤮 𞤸𞤢𞤴 𞤬𞤵𞤧 𞤸𞤮 𞤸𞤢𞥄𞤤𞤢𞥄𞤤𞤭. 𞤖𞤮 𞤴𞤭𞤲𞥆𞤢𞥄𞤳𞤭 𞤤𞤢𞤲 𞤳𞤢𞤣𞤭. 𞤖𞤮 𞤶𞤮𞤳𞥆𞤭 𞤫 𞤱𞤢𞤤𞥆𞤭𞤼𞤢𞤺𞤮𞤤 𞤤𞤢𞤲.
 𞤑𞤮𞤲𞤮 𞤬𞤭𞥅 𞤳𞤢𞤤𞤢 𞤸𞤮 𞤢𞤲𞤣𞤭𞥅⹁ 𞤯𞤵𞤴𞤼𞤢𞤲𞤢𞥄𞤤𞤭 𞤤𞤢𞤲 𞤸𞤵𞥅𞤲𞤣𞤫 𞤫 𞤣𞤮𞤲𞤺𞤢𞤤 𞤲𞤺𞤢𞤤. 𞤅𞤢𞤦𞤵 𞤳𞤢 𞤩𞤫𞤪𞤲𞤣𞤫 𞤢𞤲⹁ 𞤥𞤭𞤯𞤮 𞤸𞤮𞥅𞤤𞤭𞤲𞤮𞥅 𞤸𞤮𞤯𞥆𞤭𞥅 𞤳𞤮 𞤥𞤭 𞤲𞤶𞤮𞤬𞤮𞥅𞤶𞤮⹁ 𞤬𞤢𞥄𞤯𞤵𞤯𞤮 𞤸𞤢𞤳𞥆𞤭𞤤𞤫⹁ 𞤶𞤢𞤲𞤬𞤮𞤼𞤮𞥅𞤯𞤮 𞤳𞤢𞤣𞤭. 𞤃𞤭𞤯𞤮 𞤼𞤭𞤲𞤣𞤭𞤲𞤣𞤫 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤢𞤲 𞤩𞤫𞤲𞤯𞤢𞤩𞥆𞤵𞤼𞤵𞤺𞤮𞤤 𞤺𞤮𞥅𞤲𞤺𞤢⹁ 𞤫 𞤸𞤭𞤲𞤮 𞤤𞤫 𞤳𞤮 𞤥𞤭 𞤬𞤫𞤲𞤮𞥅𞤱𞤮 𞤥𞤢𞤱𞤯𞤮. 𞤐𞤺𞤢𞤤 𞤣𞤮𞤲𞤺𞤢𞤤⹁ 𞤭𞤱𞤣𞤫 𞤱𞤮𞥅 𞤲𞤣𞤫 𞤥𞤭 𞤫𞤳𞥆𞤭𞤼𞤭𞤲𞤮𞥅 𞤶𞤢𞤲𞤺𞤵𞤺𞤮𞤤.
 𞤁𞤵𞥅𞤩𞤭 𞥑𞥗 (𞤧𞤢𞤨𞥆𞤮𞤴-𞤫-𞤶𞤫𞥅𞤯𞤭𞤯𞤭) 𞤥𞤭𞤯𞤮 𞤶𞤢𞤲𞤺𞤭𞤲𞤣𞤫 𞤳𞤢 𞤣𞤵𞤯𞤢𞤤 𞤼𞤮𞥅𞤱𞤲𞤺𞤢𞤤. 𞤘𞤭𞤤𞤢 𞥑𞥙𞥖𞥑 𞤬𞤢𞥄 𞥑𞥙𞥗𞥘. 𞤑𞤮 𞤣𞤵𞥅𞤩𞤭 𞤶𞤫𞥅𞤼𞤢𞤼𞤭 𞤩𞤢𞥄𞤱𞤮 𞤥𞤭 𞤢𞤷𞥆𞤵𞤼𞤵𞤣𞤫 𞤶𞤢𞤲𞤺𞤲𞤵𞤺𞤮𞤤⹁ 𞤺𞤮𞥅𞤼𞤯𞤵𞤲 𞤱𞤢𞤴𞤤𞤢𞤲𞤭𞥅 𞤤𞤢𞤲.
𞤌𞤲𞤼𞤵𞤥𞤢 𞤸𞤢𞤪𞤭 𞤥𞤭 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥔𞥗 (𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤶𞤫𞥅𞤯𞤭𞤯𞤭) 𞤥𞤭𞤯𞤮 𞤸𞤢𞤥𞥆𞤢𞤲𞤭 𞥔𞥘 (𞤲𞤢𞤴 𞤫 𞤶𞤫𞥅𞤼𞤢𞤼𞤭) 𞤧𞤮 𞤥𞤭 𞤴𞤭𞤭 𞤄𞤢𞤪𞤦𞤢𞤪𞤢 𞤄𞤵𞥃 𞤳𞤢 𞤯𞤮𞤱𞤤𞤵 𞤸𞤢𞤪𞤭 𞤮𞤲𞤼𞤵𞤥𞤢 𞤳𞤮 𞤸𞤮 𞤧𞤮𞤲𞥆𞤢𞥄𞤶𞤮 𞤔𞤮𞤪𞤶𞤵 𞤄𞤵𞥃⹁ 𞤷𞤵𞤳𞥆𞤮 𞤸𞤮𞥅𞤪𞤫𞥅𞤶𞤮 𞤀𞤥𞤭𞤪𞤭𞤳𞤢 𞤬𞤫𞤱𞤲𞤣𞤮 𞤮𞤲𞤼𞤵𞤥𞤢. 𞤃𞤭 𞤴𞤭𞤭 𞤸𞤢𞤲𞤳𞤮 𞤄𞤢𞤪𞤦𞤢𞤪𞤢 𞤄𞤵𞥃  𞤳𞤢 𞤯𞤮𞤱𞤤𞤵 𞤸𞤮𞤥𞤮 𞤴𞤫𞤱𞤼𞤢 𞤬𞤭𞥅 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞤢𞥄𞤳𞤵 𞤸𞤫𞤤𞥆𞤭𞤬𞤢𞥄𞤩𞤫. 𞤑𞤮 𞤬𞤭𞥅 𞤯𞤵𞤲𞤯𞤮𞥅 𞤸𞤮 𞤱𞤢𞤯𞤵𞤲𞤮𞥅 𞤸𞤭𞤤𞤲𞤢𞥄𞤪𞤫 𞤸𞤢𞤳𞥆𞤮 𞤥𞤢𞤱𞤲𞤣𞤫 𞤲𞤣𞤫𞤲. 𞤖𞤢𞤪𞤭 𞤲𞤮𞤲⹁ 𞤥𞤭 𞤥𞤫𞥅𞤯𞤢𞥄 𞤲𞤢𞤲𞤣𞤫 𞤺𞤮𞥅𞤼𞤯𞤮 𞤲𞤮 𞤴𞤫𞤱𞤼𞤢 𞤬𞤭𞥅 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞤢𞥄𞤳𞤵 𞤸𞤫𞤤𞥆𞤭𞤬𞤢𞥄𞤩𞤫. 𞤃𞤭𞤯𞤮 𞤧𞤭𞤳𞥆𞤢𞤴𞤲𞤮𞥅 𞤳𞤮 𞤥𞤭𞤲 𞤼𞤵𞤲 𞤱𞤮𞤲𞥆𞤮𞥅 𞤸𞤫𞤤𞥆𞤭𞤬𞤢𞥄𞤯𞤮 𞤳𞤢 𞤸𞤮𞥅𞤪𞤫 𞤤𞤫𞤴𞤣𞤭 𞤱𞤮𞤲𞤣𞤵𞤯𞤮 𞤫 𞤲𞤣𞤫𞥅 𞤢𞥄𞤲𞤣𞤫.
 𞤐𞤣𞤫𞤲𞤧𞤢𞤴⹁ 𞤖𞤢𞤪𞤭 𞤼𞤢𞤻𞤢𞥄𞤪𞤫 𞤸𞤵𞥅𞤩𞤭𞤼𞤭𞥅 𞤤𞤢𞤲. 𞤃𞤭𞤯𞤮 𞤬𞤢𞥄𞤤𞤢𞤲𞤮𞥅 𞤥𞤮 𞤥𞤭 𞤸𞤢𞥄𞤤𞤢𞤲𞤢⹁ 𞤥𞤭𞤯𞤮 𞤬𞤢𞥄𞤤𞤢𞤲𞤮 𞤳𞤢𞤣𞤭 𞤱𞤢𞤤𞥆𞤫𞥅𞤣𞤫. 𞤙𞤢𞤤𞤲𞤣𞤫 𞤺𞤮𞥅⹁ 𞤸𞤢𞤪𞤭 𞤥𞤭𞤯𞤮 𞤫 𞤲𞤣𞤫𞤪 𞤤𞤵𞥅𞤥𞤮⹁ 𞤥𞤭 𞤲𞤢𞤲𞤭 𞤪𞤫𞤱𞤩𞤫 𞤯𞤭𞤯𞤮 𞤲𞤮 𞤴𞤫𞤱𞤼𞤢 𞤬𞤭𞥅 𞤦𞤢𞤲𞤣𞤭𞤪𞤢𞥄𞤱𞤮 𞤥𞤢𞤩𞥆𞤫 𞤸𞤫𞤤𞥆𞤭𞤬𞤢𞥄𞤯𞤮 𞤱𞤮𞤲𞤯𞤮 𞤫 𞤴𞤢𞤸𞤵𞤣𞤫 𞤳𞤢 𞤣𞤫𞤬𞤼𞤫𞤪𞤣𞤵 𞤲𞤺𞤢𞤥 𞤫𞤳𞥆𞤭𞤼𞤢𞤺𞤮𞤤 𞤶𞤢𞤲𞤺𞤵𞤺𞤮𞤤. 𞤇𞤫𞥅 𞤯𞤭𞤯𞤮 𞤲𞤮 𞤱𞤫𞤤𞤼𞤭𞤲𞤮𞥅 𞤬𞤮𞤼𞤢 𞤬𞤮𞤼𞤢. 𞤄𞤫𞤲𞤭𞤲 𞤥𞤭 𞤽𞤢𞤤𞤯𞤭.
 𞤉 𞤥𞤢𞤱𞤲𞤣𞤫𞥅𞤪𞤫 𞤥𞤢𞤤𞥆𞤢 𞤶𞤵𞤥𞤢𞥄𞤪𞤫 𞤳𞤭𞥅𞤳𞤭𞥅𞤯𞤫⹁ 𞤥𞤭 𞤩𞤮𞤪𞤲𞤭𞥅 𞤸𞤢𞥄 𞤥𞤮𞤰𞥆𞤭⹁ 𞤥𞤭 𞤴𞤢𞤸𞤭 𞤳𞤢 𞤣𞤫𞤬𞤼𞤫𞤪𞤣𞤵. 𞤇𞤢𞤴𞤼𞤭 𞤥𞤭 𞤸𞤫𞤱𞤼𞤭𞥅⹁ 𞤥𞤭 𞤤𞤢𞤲𞤣𞤭𞥅 𞤲𞤮 𞤥𞤭 𞤸𞤵𞤥𞤨𞤮𞤲𞥋𞤣𞤭𞤪𞤭𞤪𞤢 𞤫 𞤢𞤪𞤣𞤭𞤲𞤢𞥄𞤯𞤮 𞤮𞤲 𞤬𞤭𞥅 𞤳𞤢 𞤶𞤢𞤲𞤺𞤣𞤫. 𞤃𞤭 𞤶𞤮𞥅𞤯𞤮𞤣𞤭 𞤫 𞤸𞤢𞤳𞥆𞤮⹁ 𞤥𞤭 𞤴𞤫𞥅𞤼𞤭𞥅 𞤥𞤮 𞤥𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫. 𞤑𞤮 𞤸𞤢𞤲𞤳𞤮 𞤱𞤮𞤲𞤭 𞤯𞤭𞤯𞤢𞤩𞤮 𞤫 𞤴𞤭𞤥𞤩𞤫 𞤩𞤫 𞤥𞤭 𞤴𞤫𞥅𞤼𞤭𞥅.
𞤃𞤭 𞤬𞤭𞤩𞤭𞤲𞥋𞤣𞤭𞤪𞤭 𞤤𞤢𞤲 𞤫 𞤫𞤳𞥆𞤭𞤼𞤮𞥅𞤸𞤮 𞤥𞤮 𞤣𞤵𞥅𞤩𞤭 𞥖𞥕 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤶𞤮𞤱𞤭). 𞤖𞤢𞤲𞤳𞤮⹁ 𞤱𞤮𞥅𞤱𞤢𞥄 𞤸𞤮 𞤶𞤢𞤲𞤺𞤭𞤲𞤮𞥅𞤱𞤮 𞤫 𞤣𞤵𞤯𞤢𞤤. 𞤖𞤮 𞤤𞤢𞥄𞤼𞤭𞤲𞤮 𞤼𞤵𞤲 𞤴𞤭𞤯𞤵𞤲𞤮𞥅𞤯𞤮 𞤶𞤢𞤲𞤺𞤵𞤺𞤮𞤤⹁ 𞤺𞤮𞤥𞤯𞤭𞤲𞤯𞤮 𞤳𞤢𞤣𞤭 𞤱𞤮𞤲𞤣𞤫 𞤲𞤫𞤯𞥆𞤮 𞤸𞤢𞥄𞤲𞤢𞥄 𞤱𞤵𞥅𞤪𞤵𞤣𞤫 𞤸𞤢𞤪𞤢 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫.
 𞤐𞤮 𞤼𞤢𞤱𞤢𞥄 𞤫 𞤳𞤮 𞤸𞤮 𞤢𞤣𞤭𞥅 𞤸𞤵𞥅𞤱𞤭𞤲𞤣𞤫 𞤤𞤢𞤲⹁ 𞤫𞤼𞤢𞤺𞤮𞤤 𞤲𞤮 𞤥𞤭 𞤱𞤢𞥄𞤱𞤭𞤪𞤢 𞤱𞤭𞤲𞤣𞤵𞤣𞤫. 𞤅𞤢𞤦𞤵 𞤥𞤭𞤯𞤮 𞤥𞤢𞤪𞤵𞤲𞤮𞥅 𞤥𞤭𞥅𞤶𞤮𞥅𞤶𞤭 𞤯𞤵𞥅𞤯𞤵𞤯𞤭 𞤯𞤭 𞤥𞤭 𞤱𞤭𞤲𞤣𞤢𞥄𞤤𞤭 𞤸𞤢𞥄 𞤸𞤢𞤲. 𞤑𞤮 𞤥𞤭 𞤢𞤣𞤮𞤪𞤭 𞤱𞤭𞤲𞤣𞤵𞤺𞤮𞤤⹁ 𞤳𞤮 𞤺𞤭𞤥𞤯𞤮𞤤 𞤸𞤮𞥅𞤪𞤫 𞤥𞤭𞥅𞤶𞤮𞥅𞤶𞤭 𞤩𞤫𞤪𞤲𞤣𞤫 𞤢𞤲. 𞤑𞤮 𞤲𞤫𞤱𞤭𞤲𞤭 𞤲𞤮𞤲 𞤱𞤭𞤲𞤣𞤵𞤺𞤮𞤤 𞤺𞤭𞤥𞤯𞤭⹁ 𞤳𞤮 𞤲𞤣𞤫 𞤼𞤢𞤱𞤲𞤮𞥅 𞤶𞤢𞤪𞤢𞥄 𞤴𞤮 𞤢 𞤢𞤲𞤣𞤵 𞤳𞤮 𞤱𞤮𞤲𞤭 𞤧𞤢𞤺𞤢𞤪𞤢𞤱𞤮𞤤 𞤼𞤭𞤥𞥆𞤵𞤲𞥋𞤺𞤮𞤤. 𞤏𞤢𞤯𞥆𞤢𞥄𞤳𞤭 𞤥𞤢 𞤳𞤢𞤣𞤭 𞤴𞤮 𞤢 𞤱𞤭𞤲𞤣𞤵 𞤫 𞤧𞤢𞤺𞤢𞤪𞤢𞥄𞤶𞤭 𞤼𞤭𞤥𞥆𞤵𞤯𞤭.
 𞤖𞤮 𞤫𞤳𞥆𞤭𞤼𞤭 𞤤𞤢𞤲 𞤸𞤢𞥄 𞤥𞤭 𞤱𞤢𞥄𞤱𞤭 𞤶𞤢𞤲𞤺𞤭𞤪𞤣𞤫 𞤱𞤢 𞤨𞤢𞤴𞤳𞤵𞤲 𞤬𞤫𞤱𞤲𞤣𞤭𞥅𞤳𞤵𞤲 𞤫 𞤧𞤵𞥅𞤣𞤵 𞤶𞤫𞥅𞤺𞤢𞤩𞤵𞤪𞤵. 𞤇𞤢𞤴𞤼𞤭 𞤥𞤭 𞤱𞤢𞥄𞤱𞤭𞥅 𞤫𞤥𞤦𞤫𞤪𞤫 𞤯𞤵𞤥⹁ 𞤥𞤭 𞤧𞤭𞤳𞥆𞤭 𞤥𞤭 𞤥𞤢𞥄𞤴𞤭𞥅 𞤥𞤭 𞤲𞤢𞥄𞤼𞤭𞥅 𞤶𞤢𞤪𞤲𞤫 (𞤢𞤤𞤶𞤢𞤲𞥆𞤢). 𞤑𞤮𞤲𞤮 𞤰𞤫𞤼𞥆𞤵𞤲𞤮 𞤤𞤢𞤲 𞤣𞤵𞥅𞤩𞤭 𞤶𞤫𞥅𞤯𞤭𞤯𞤭 𞤧𞤮 𞤥𞤭 𞤱𞤢𞥄𞤱𞤭 𞤶𞤢𞤲𞤺𞤵𞤣𞤫. 𞤃𞤭 𞤱𞤵𞤤𞥆𞤭⹁ 𞤥𞤭 𞤱𞤮𞤴𞤭⹁ 𞤥𞤭 𞤬𞤫𞤧𞤭 𞤩𞤢𞤴𞤼𞤭 𞤥𞤭 𞤬𞤵𞤯𞥆𞤭𞤳𞤫 𞤱𞤢𞥄𞤱𞤵𞤣𞤫 𞤶𞤢𞤲𞤺𞤵𞤺𞤮𞤤 𞤳𞤮 𞤱𞤭𞤲𞤣𞤭𞥅. 𞤚𞤢𞤥𞤨𞤫𞤪𞤫 𞤫 𞤩𞤭𞤯𞤼𞤫𞥅𞤲𞤣𞤫 𞤸𞤫𞤩𞤭𞤲𞤮 𞤬𞤮𞤼𞤢⹁ 𞤳𞤮𞤲𞤮 𞤳𞤮 𞤴𞤮𞤤𞤲𞤣𞤫 𞤥𞤢𞤱𞤲𞤣𞤫 𞤱𞤢𞥄𞤱𞤵𞤺𞤮𞤤 𞤶𞤢𞤲𞤺𞤵𞤣𞤫 𞤵𞤣𞥆𞤭 𞤫 𞤱𞤮𞤲𞤳𞤭𞥅 𞤢𞤲. 𞤖𞤫𞤤𞥆𞤭𞤬𞤢𞥄𞤩𞤫 𞤩𞤫 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫⹁ 𞤳𞤮 𞤤𞤵𞤼𞥆𞤵𞤩𞤫 𞤫 𞤯𞤢𞤴𞤪𞤫⹁ 𞤫 𞤦𞤮𞥅𞤦𞤮𞤴𞤢𞥄𞤺𞤢𞤤 𞤳𞤢 𞤥𞤭𞥅𞤶𞤮⹁ 𞤳𞤢 𞤱𞤮𞤲𞤳𞤭𞥅 𞤫 𞤳𞤢 𞤺𞤢𞤲𞤣𞤢𞤤. 𞤌𞤲𞤼𞤭𞤺𞤭 𞤼𞤭𞤥𞥆𞤢𞤼𞤢𞥄 𞤥𞤢𞤱𞤯𞤮 𞤧𞤭 𞤱𞤢𞥄𞤱𞤢𞤼𞤢𞥄 𞤶𞤢𞤲𞤺𞤵𞤣𞤫.
 𞤑𞤮 𞤸𞤮𞥅 𞤣𞤫𞤦𞥆𞤮 𞤫𞤳𞥆𞤭𞤼𞤵𞤯𞤮 𞤤𞤢𞤲 𞤶𞤢𞤲𞤺𞤵𞤺𞤮𞤤⹁ 𞤧𞤮𞥅𞤦𞤭𞤲𞤭 𞤤𞤢𞤲 𞤴𞤮 𞤥𞤭 𞤬𞤭𞤤𞥆𞤮 𞤲𞤺𞤮𞤤 𞤨𞤫𞤰𞥆𞤮𞤤 𞤢𞤲 𞤬𞤭𞥅 𞤴𞤮 𞤲𞤺𞤮𞤤 𞤸𞤭𞤥𞥆𞤭𞤲 𞤸𞤫𞤤𞥆𞤭𞤬𞤢𞥄𞤩𞤫 𞤺𞤮𞥅 𞤳𞤢𞤣𞤭⹁ 𞤱𞤢𞤤𞥆𞤢 𞤫 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞤢𞥄𞤳𞤵. 𞤑𞤮𞤲𞤮 𞤥𞤭 𞤱𞤭𞤭: “𞤍𞤵𞤥 𞤱𞤢𞤯𞤢𞤼𞤢𞥄. 𞤃𞤭 𞤱𞤮𞤲𞤣𞤭𞥅 𞤫 𞤩𞤫𞥅 𞤴𞤭𞤥𞤩𞤫 𞤳𞤮 𞤩𞤵𞤪𞤭 𞤣𞤵𞥅𞤩𞤭 𞤧𞤢𞤨𞥆𞤮𞤴-𞤫-𞤶𞤫𞥅𞤯𞤭𞤯𞤭⹁ 𞤩𞤭𞤯𞤩𞤫 𞤢𞤲 𞤲𞤮 𞤯𞤮𞤮⹁ 𞤩𞤫𞤴𞤲𞤺𞤵 𞤢𞤲 𞤲𞤮 𞤯𞤮𞤮.𞤔𞤭𞥅𞤣𞤲𞤢𞥄𞤩𞤫 𞤥𞤢𞤤𞥆𞤢 𞤥𞤢𞤱𞤩𞤫 𞤢𞤲 𞤩𞤫𞤲 𞤲𞤮 𞤯𞤮𞤮 𞤳𞤢𞤣𞤭⹁ 𞤥𞤭 𞤬𞤭𞤤𞥆𞤮𞤼𞤢𞥄𞤳𞤮 𞤲𞤺𞤮𞤤 𞤨𞤫𞤰𞥆𞤮𞤤⹁ 𞤥𞤭 𞤱𞤭𞤪𞤼𞤢 𞤸𞤮𞥅𞤪𞤫 𞤢𞤲.”
 𞤑𞤮𞤲𞤮 𞤥𞤭 𞤧𞤢𞤳𞥆𞤭𞤼𞤮𞤪𞤭 𞤶𞤢𞤩𞤵𞤺𞤮𞤤. 𞤑𞤮 𞤺𞤵𞤲𞤣𞤮𞥅 𞤸𞤫𞤪𞤧𞤭𞤲𞤭𞥅𞤯𞤮⹁ 𞤳𞤮 𞤯𞤵𞤥 𞤧𞤢𞤼𞥆𞤭𞤲𞤭 𞤬𞤭𞤤𞥆𞤢𞤺𞤮𞤤 𞤥𞤮.
 𞤖𞤮𞤴𞤢𞥄⹁ 𞤳𞤮𞤲𞤮 𞤩𞤢𞤴𞤼𞤭 𞤥𞤭 𞤬𞤭𞤩𞤭𞥅 𞤥𞤭 𞤬𞤭𞤤𞥆𞤮𞤼𞤮 𞤨𞤫𞤰𞥆𞤮𞤤 𞤢𞤲 𞤲𞤺𞤮𞤤⹁ 𞤥𞤭 𞤬𞤭𞤤𞥆𞤢𞤲𞤭𞥅 𞤲𞤺𞤮𞤤 𞤀𞤥𞤫𞤪𞤭𞤳𞤢𞥄 𞤬𞤮𞤨. 𞤑𞤢𞤤𞤢 𞤬𞤢𞥄𞤤𞤢𞥄𞤯𞤮 𞤸𞤫𞤯𞤢𞥄𞤣𞤫 𞤳𞤢𞤣𞤭⹁ 𞤥𞤭 𞤧𞤭𞤬𞤢𞤲𞤭𞥅 𞤮𞤲𞤼𞤭𞤺𞤭. 𞤃𞤭 𞤥𞤢𞤪𞤵𞤲𞤮  𞤲𞤺𞤮𞥅 𞤺𞤵𞤲𞤣𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫⹁ 𞤲𞤣𞤫𞤲 𞤥𞤭 𞤬𞤵𞤷𞥆𞤭𞤼𞤭 𞤲𞤺𞤮 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤬.
𞤔𞤮𞤸𞤲 𞤑𞤮𞤪𞤳𞤮𞤪𞤢𞤲 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤸𞤢𞤲𞤣𞤫 (𞥘𞥓). 𞤘𞤭𞤤𞤢 𞤮 𞤱𞤢𞥄𞤱𞤭 𞤶𞤢𞤲𞤺𞤵𞤺𞤮𞤤⹁ 𞤮 𞤱𞤭𞤲𞤣𞤭𞥅 𞤣𞤫𞤬𞤼𞤫 𞤯𞤭𞤯𞤭. 𞤌 𞤥𞤮 𞤧𞤭𞤲𞤷𞤭 𞤳𞤢𞤣𞤭 𞤥𞤮𞤶𞤮𞤦𞤫𞤪𞤫 𞤫 𞤭𞤲𞤣𞤫 𞤥𞤢𞤳𞥆𞤮 𞤲𞤺𞤢𞤥 𞤸𞤢𞤩𞤵𞤺𞤮𞤤 𞤸𞤵𞤥𞤢𞤥𞤦𞤭𞤲𞤢𞥄𞤳𞤵.
𞤊𞤭𞥅 𞤳𞤢𞤤𞤢 𞤱𞤮𞤲𞤢𞥄 𞤮 𞤸𞤢𞥄𞤲𞤢𞥄𞤯𞤮 𞤻𞤫𞤥𞤦𞤫𞥅𞤣𞤫⹁ 𞤫 𞤧𞤫𞤲𞤺𞤮 𞤺𞤮𞥅 𞤲𞤮𞤲⹁ 𞤲𞤺𞤮𞤤 𞤨𞤫𞤰𞥆𞤮𞤤 𞤔𞤮𞤸𞤲 𞤑𞤮𞤪𞤳𞤮𞤪𞤢𞤲 𞤲𞤮 𞤸𞤮𞤤𞥆𞤭 𞤲𞤢𞤬𞤮𞥅𞤪𞤫 𞤶𞤢𞤲𞤺𞤵𞤺𞤮𞤤 𞤫 𞤯𞤫𞤲𞤺𞤢𞤤 𞤥𞤵𞤲. 𞤅𞤢𞤦𞤵𞤲𞤢⹁ 𞤧𞤮 𞤱𞤮𞤲𞤢𞥄𞤲𞤮 𞤫 𞤸𞤢𞥄𞤤𞤢 𞤥𞤢𞤳𞥆𞤮 𞤮  𞤱𞤮𞤲𞤢𞤲𞤮𞥅 𞤶𞤢𞤲𞤺𞤭𞤲𞤫𞥅𞤣𞤫⹁ 𞤮 𞤱𞤢𞥄𞤱𞤢𞤼𞤢𞥄𞤲𞤮 𞤱𞤢𞤯𞤣𞤫 𞤳𞤮 𞤮 𞤱𞤢𞤯𞤭 𞤳𞤮𞤲 𞤬𞤮𞤱. 𞤑𞤮𞤲𞤮 𞤲𞤣𞤫 𞤼𞤢𞤱𞤲𞤮𞥅 𞤮𞤥𞤮 𞤱𞤢𞥄𞤱𞤭 𞤸𞤢𞥄𞤤𞤢 𞤳𞤢𞤲⹁ 𞤮 𞤸𞤫𞤩𞤵𞤲𞤮 𞤬𞤫𞤸𞤪𞤫 𞤲𞤮 𞤮 𞤥𞤮𞤤𞤼𞤮𞤪𞤢 𞤸𞤢𞥄 𞤮 𞤺𞤢𞤴𞤲𞤭 𞤶𞤢𞤲𞤺𞤣𞤫.                    
 
𞤑𞤮 𞤳𞤵𞤯𞤮𞤤 𞤲𞤺𞤮𞤤 BBC 𞤱𞤭𞤲𞤣𞤭 𞤸𞤮𞥅𞤪𞤫 𞤮𞥅 𞤺𞤮𞤪𞤳𞤮 𞤥𞤭 𞤼𞤵𞥅𞤺𞤮𞤪𞤭 𞤥𞤭 𞤱𞤭𞤲𞤣𞤭 𞤲𞤺𞤮𞤤 𞤯𞤮𞥅 𞤳𞤵𞤯𞤮𞤤  𞤳𞤢 𞤯𞤫𞤲𞤺𞤢𞤤 𞤥𞤫𞤲 .
 
 
𞤑𞤮𞤾𞤭𞤣-𞥑𞥙 𞤪𞤢𞥄𞤩𞤭𞥅 𞤐𞤵𞤲𞤮 𞤘𞤮𞤥𞤫𞥅𞤧 𞤐𞤢𞤦𞤭𞤴𞤢𞤥⹁ 𞤢𞤪𞤣𞤮 𞤺𞤮𞤥𞤲𞤢𞥄𞤼𞤫𞥅𞤪𞤭 𞤤𞤫𞤧𞤣𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤲𞤣𞤭𞤲. 𞤌 𞤸𞤮𞤤𞥆𞤭𞥅 𞤳𞤢𞤣𞤭 𞤱𞤮𞤲𞤣𞤫 𞤧𞤢𞤤𞤢𞤤𞤮𞥅𞤩𞤫 (𞤶𞤢𞥄𞤺𞤮𞤪𞤩𞤫) 𞤼𞤢𞤼𞤮 𞤳𞤢𞤻𞤵𞤲 𞤫 𞤺𞤮𞤤𞥆𞤮𞥅𞤩𞤫 𞤯𞤵𞥅𞤯𞤵𞤩𞤫 𞤲𞤮 𞤱𞤮𞤲𞤣𞤭 𞤫 𞤑𞤮𞤾𞤭𞤣-𞥑𞥙. 
𞤘𞤭𞤦𞤭 𞤲𞤺𞤵𞥅 𞤻𞤢𞤱𞤵 𞤬𞤵𞤯𞥆𞤭⹁ 𞤳𞤮 𞤴𞤭𞤥𞤩𞤫 𞥒𞥐𞥕 𞤲𞤺𞤵 𞤪𞤢𞥄𞤩𞤭 𞤼𞤢𞤸𞤮 𞤫 𞤲𞤣𞤫𞤪 𞤤𞤫𞤧𞤣𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅⹁ 𞤳𞤮𞤲𞤮 𞤳𞤮 𞤲𞤫𞤯𞥆𞤮 𞤺𞤮𞥅𞤼𞤮 𞤲𞤺𞤵 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤵𞤲. 
𞤐𞤺𞤵𞥅 𞤻𞤢𞤱𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤢𞤷𞥆𞤭𞤪𞤼𞤢𞥄 𞤸𞤢𞤴 𞤺𞤮𞥅𞤼𞤮 𞤧𞤢𞤦𞤵 𞤣𞤢𞤪𞤲𞤣𞤫 𞤥𞤵𞤲⹁ 𞤥𞤢𞤤𞥆𞤢 𞤶𞤢𞤱𞤣𞤭 𞤥𞤵𞤲⹁ 𞤥𞤢𞥄 𞤷𞤫𞤥𞤦𞤫 𞤥𞤵𞤲. 𞤐𞤺𞤵 𞤢𞤤𞤢𞥄 𞤳𞤢𞤣𞤭 𞤤𞤫𞤳𞥆𞤭. 𞤃𞤮 𞤳𞤢𞤤𞤢 𞤳𞤮 𞤴𞤮 𞤪𞤫𞥅𞤲𞤼𞤮⹁ 𞤮𞤲𞤼𞤭𞤺𞤭 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤌𞤲𞤼𞤭𞤺𞤭 𞤧𞤮𞥅𞤯𞤮𞤪𞤮𞥅 𞤧𞤢𞥄𞤦𞤵𞤲𞤣𞤫 𞤫 𞤲𞤣𞤭𞤴𞤢𞤤 𞤤𞤢𞥄𞤩𞤵𞤯𞤢𞤲
𞥒 – 𞤅𞤌𞤇𞥆𞤓𞤐𞥋𞤁𞤓 𞤐𞤘𞤌𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤴𞤪𞤵.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮⹁ 𞤼𞤫𞤲𞤼𞤭𞤲𞤭𞥅 𞤧𞤮 𞤶𞤵𞥅𞤯𞤫 𞤯𞤫𞤲 𞤤𞤢𞥄𞤩𞤢𞥄.
𞥔 – 𞤚𞤉𞤆𞥆𞤉 𞤼𞤢𞤼𞤭⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤥𞤮𞤲 𞤫 𞤩𞤫𞤴𞤢.
𞥕 – 𞤅𞤋 𞤌𞤐 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤤𞤵𞤼𞥆𞤫𞥅 𞤳𞤢 𞤷𞤵𞥅𞤯𞤭 𞤥𞤮𞤲.
𞤑𞤮 𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥒𞥔 𞤅𞤫𞥅𞤯𞤼𞤮 𞤱𞤮𞤲𞤭 𞤳𞤮 𞤤𞤫𞤱𞤪𞤵 𞤳𞤮𞥅𞤪𞤳𞤢 𞤲𞤣𞤵𞤲 𞤬𞤵𞤯𞥆𞤭 𞤫 𞤤𞤫𞤴𞤯𞤫 𞤶𞤵𞥅𞤤𞤩𞤫 𞤩𞤫𞤲. 𞤑𞤮 𞤫 𞤤𞤫𞤴𞤯𞤫 𞤴𞤮𞤺𞤢𞥄𞤶𞤫 𞤱𞤢𞤲𞤮 𞤃𞤢𞤪𞤮𞥅𞤳 𞤫 𞤅𞤫𞤲𞤫𞤺𞤢𞥄𞤤 𞤳𞤮𞥅𞤪𞤳𞤢 𞤳𞤢𞤲 𞤬𞤵𞤯𞥆𞤭 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥒𞥕 𞤅𞤫𞥅𞤯𞤼𞤮.
𞤐𞤢𞤬𞤮𞥅𞤶𞤫 𞤳𞤮𞥅𞤪𞤳𞤢 𞤯𞤫𞤲
𞤖𞤮𞥅𞤪𞤵𞤺𞤮𞤤 𞤲𞤮 𞤱𞤮𞤲𞤣𞤭  𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫. 𞤖𞤢𞤳𞥆𞤫𞤪𞤫𞤲 𞤳𞤮𞥅𞤪𞤳𞤢 𞤳𞤢𞤲 𞤲𞤮 𞤱𞤮𞤲𞤣𞤭 𞤫 𞤲𞤢𞤬𞤮𞥅𞤪𞤫⹁ 𞤱𞤮𞤲𞤢𞥄  𞤫 𞤶𞤵𞥅𞤤𞤩𞤫 𞤩𞤫𞤲 𞤼𞤵𞤲 𞤳𞤢 𞤱𞤢𞤯𞥆𞤭𞤲𞤢𞤲𞤮𞥅. 𞤀𞤣𞤮 𞤋𞤧𞤤𞤢𞥄𞤥𞤵⹁ 𞤸𞤢𞤪𞤭 𞤴𞤭𞤥𞤩𞤫 𞤩𞤫𞤲 𞤸𞤮𞥅𞤪𞤢𞤴𞤲𞤮. 𞤍𞤵𞤲 𞤳𞤮 𞤲𞤣𞤫 𞤼𞤢𞤱𞤲𞤮𞥅 𞤸𞤢𞤴 𞤧𞤭 𞤱𞤮𞤲𞤢𞥄 𞤧𞤫𞤲𞤺𞤮 𞤳𞤢 𞤣𞤫𞤱𞤢𞤤⹁ 𞤳𞤮𞥅𞤪𞤳𞤢 𞤲𞤮 𞤱𞤮𞤲𞤣𞤭 𞤫 𞤲𞤢𞤬𞤮𞥅𞤶𞤫  𞤯𞤵𞥅𞤯𞤵𞤯𞤫 𞤳𞤢 𞤦𞤢𞤽𞥆𞤫 𞤷𞤫𞤤𞥆𞤢𞤤.
𞤐𞤮 𞤯𞤮𞥅 𞤴𞤮𞤺𞤢 𞤫 𞤲𞤢𞤬𞤮𞥅𞤶𞤫 𞤳𞤮𞥅𞤪𞤳𞤢: 
𞤑𞤮𞥅𞤪𞤳𞤢  𞤶𞤵𞥅𞤼𞤭𞤲𞤢𞤴 𞤲𞤺𞤵𞥅𞤲𞤣𞤢𞤥 𞤲𞤫𞤯𞥆𞤮
𞤃𞤮 𞤲𞤢𞤲𞤭𞥅 𞤯𞤵𞤥⹁ 𞤮𞤲𞤼𞤭𞤺𞤭 𞤱𞤭𞤢𞤴  “𞤸𞤮𞤤 𞤲𞤮 𞤯𞤵𞤲 𞤱𞤮𞤲𞤭𞤪𞤭 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤻𞤢𞥄𞤥𞤵𞤺𞤮𞤤 𞤱𞤵𞥅𞤪𞤲𞤢𞤼𞤢 𞤲𞤫𞤯𞥆𞤮؟ 𞤖𞤮𞤤 𞤲𞤮 𞤲𞤫𞤯𞥆𞤮 𞤸𞤢𞤯𞤭𞤼𞤭𞥅𞤯𞤮 𞤻𞤢𞥄𞤥𞤣𞤵⹁ 𞤲𞤺𞤵𞥅𞤪𞤲𞤣𞤢𞤥 𞤥𞤵𞤲 𞤶𞤵𞥅𞤼𞤭𞤪𞤼𞤢؟”  𞤐𞤮 𞤱𞤮𞥅𞤣𞤭 𞤸𞤫𞤲 𞤧𞤢𞤦𞤢𞤦𞤵𞥅𞤶𞤭 𞤳𞤫𞥅𞤱𞤵𞤯𞤭 𞤱𞤢𞤯𞤢𞤴𞤯𞤭 𞤳𞤮𞥅𞤪𞤳𞤢 𞤶𞤵𞥅𞤼𞤭𞤲𞤢 𞤲𞤺𞤵𞥅𞤪𞤲𞤣𞤢𞤥. 𞤑𞤮 𞤇𞤵𞤪𞤭 𞤫 𞤥𞤢𞤶𞥆𞤭 𞤼𞤫𞤲𞤼𞤵𞤣𞤫⹁ 𞤳𞤮 𞤴𞤢𞥄𞤱𞤲𞤵𞤺𞤮𞤤 𞤱𞤢𞤴𞤤𞤢𞤺𞤮𞤤 𞤻𞤢𞥄𞤥𞤣𞤵 𞤲𞤣𞤵𞤲 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤱𞤮𞤲𞤼𞤢 𞤳𞤵𞤧𞤫𞤤 𞤫 𞤰𞤭𞥅𞤰𞤢𞤲. 𞤑𞤮 𞤯𞤵𞤥 𞤩𞤫 𞤭𞤲𞥆𞤢𞤼𞤢 (𞤥𞤫𞤼𞤢𞤦𞤮𞤤𞤢𞥄𞤳𞤵). 𞤑𞤮 𞤲𞤮 𞤲𞤫𞤯𞥆𞤮 𞤮𞤲 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤥𞤫𞤼𞤢𞤦𞤮𞤤𞤢𞥄𞤳𞤵 𞤥𞤢𞤳𞥆𞤮 𞤲𞤺𞤵𞤲 𞤵𞤧𞤼𞤮𞤪𞤼𞤢. 𞤅𞤮 𞤥𞤫𞤼𞤢𞤦𞤮𞤤𞤢𞥄𞤳𞤵 𞤲𞤺𞤵𞤲 𞤲𞤮 𞤵𞤧𞤼𞤢𞥄𞤣𞤫⹁ 𞤳𞤮 𞤲𞤮𞤲 𞤳𞤢𞤣𞤭 𞤳𞤵𞤷𞥆𞤫 𞤯𞤫𞤲 𞤥𞤢𞤤𞥆𞤢 𞤼𞤫𞥅𞤱𞤵 𞤲𞤺𞤵𞤲 𞤯𞤵𞤴𞤼𞤮𞤪𞤼𞤢 𞤳𞤢 𞤩𞤢𞤤𞤲𞤣𞤵. 𞤑𞤮 𞤯𞤵𞤲 𞤱𞤢𞤯𞤭 𞤧𞤭 𞤩𞤢𞤤𞥆𞤭 𞤲𞤢𞤴𞤫𞥅𞤩𞤫 𞤩𞤫𞤲 𞤲𞤮 𞤴𞤮𞤲𞤺𞤭𞤼𞤭𞥅.
𞤑𞤮𞥅𞤪𞤳𞤢 𞤳𞤢𞤲 𞤲𞤮𞤲⹁ 𞤲𞤫𞥅𞤩𞤲𞤭𞤼𞤢𞤴 𞤴𞤮𞤲𞤺𞤭𞤼𞤢𞥄𞤪𞤫 𞤲𞤣𞤫𞤲⹁ 𞤧𞤢𞤦𞤵 𞤩𞤫𞤴𞤣𞤢𞤴 𞤥𞤫𞤼𞤢𞤦𞤮𞤤𞤢𞥄𞤳𞤵 𞤲𞤺𞤵𞤲. 𞤑𞤢𞤣𞤭⹁ 𞤲𞤮 𞤲𞤫𞤯𞥆𞤮 𞤲𞤢𞤱𞤴𞤭𞤪𞤼𞤢 𞤲𞤮𞤲⹁ 𞤳𞤮 𞤲𞤮𞤲 𞤳𞤢𞤣𞤭 𞤺𞤫𞥅𞤰𞤭 𞤩𞤢𞤤𞤲𞤣𞤵 𞤲𞤣𞤵𞤲 𞤲𞤢𞤱𞤴𞤭𞤪𞤼𞤢. 𞤐𞤣𞤫𞤲⹁ 𞤯𞤭𞤲 𞤺𞤫𞥅𞤰𞤭 𞤳𞤭𞤯𞥆𞤭 𞤧𞤮𞤱𞤮𞤲’𞤣𞤭𞤪𞤢 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵  𞤮𞤲𞤼𞤭𞤺𞤭. 𞤑𞤮𞥅𞤪𞤳𞤢 𞤳𞤢𞤲 𞤲𞤮𞤲⹁ 𞤱𞤢𞤤𞥆𞤢𞤴 𞤩𞤢𞤤𞤲𞤣𞤵 𞤲𞤣𞤵𞤲 𞤲𞤮 𞤲𞤣𞤵 𞤧𞤫𞥅𞤣𞤭𞤪𞤢 𞤫 𞤯𞤭𞤲 𞤺𞤫𞥅𞤰𞤭 𞤳𞤭𞤯𞥆𞤭⹁ 𞤤𞤮𞤲𞤼𞤭𞤲𞤭𞤪𞤢 𞤯𞤭 𞤺𞤫𞥅𞤰𞤭 𞤳𞤫𞤧𞤭. 
𞤑𞤮𞥅𞤪𞤳𞤢 𞤳𞤢𞤣𞤭 𞤱𞤮𞤲𞤢𞤴 𞤧𞤢𞤦𞤵 𞤸𞤢𞥄 𞤲𞤺𞤢𞥄𞤲𞤣𞤭  𞤲𞤣𞤭𞤲 𞤴𞤢𞤥𞤭𞤪𞤢 𞤺𞤫𞥅𞤰𞤭 𞤯𞤭𞤲⹁ 𞤴𞤮 𞤯𞤭 𞤧𞤭𞤲𞤼𞤭𞤲 𞤳𞤢 𞤲𞤣𞤫𞤪  𞤩𞤢𞤤𞤲𞤣𞤵 𞤫𞤲𞤯𞤢𞤥 𞤥𞤢𞤤𞥆𞤢 𞤳𞤮𞤪𞤥𞤮𞤲𞤢𞥄𞤶𞤫 𞤧𞤫𞤥𞤦𞤭𞤲𞤢𞤴𞤯𞤫 𞤮𞤲𞤼𞤭𞤺𞤭. 𞤍𞤵𞤥 𞤼𞤭𞥅𞤯𞤭𞤲𞤢𞤴 𞤳𞤢𞤣𞤭 𞤥𞤢𞤤𞥆𞤢 𞤧𞤢𞤼𞥆𞤭𞤲𞤢 𞤷𞤭𞤴𞤫 𞤯𞤫𞤲. 
𞤑𞤮 𞤯𞤭𞥅 𞤬𞤮𞥅𞤬 𞤱𞤮𞤲𞤢𞤼𞤢 𞤧𞤢𞤦𞤵 𞤷𞤫𞤤𞥆𞤢𞤤 𞤮𞤲𞤼𞤭𞤺𞤭 𞤲𞤺𞤢𞤤 𞤩𞤫𞤴𞤣𞤮𞥅. 𞤅𞤮 𞤷𞤫𞤤𞥆𞤢𞤤 𞤲𞤺𞤢𞤤 𞤩𞤫𞤴𞤣𞤭𞤳𞤫⹁ 𞤲𞤺𞤵𞤪𞤣𞤢𞤥 𞤮𞤲𞤼𞤭𞤺𞤭 𞤯𞤢𞤲 𞤶𞤵𞥅𞤼𞤢𞤴 𞤳𞤢𞤣𞤭.
𞤑𞤮𞥅𞤪𞤳𞤢  𞤯𞤵𞤴𞤼𞤢𞤴 𞤼𞤮𞥅𞤳𞤫 𞤫 𞤲𞤣𞤫𞤪 𞤩𞤢𞤤𞤲𞤣𞤵 
𞤙𞤢𞤥𞤤𞤭 𞤳𞤫𞥅𞤱𞤵𞤯𞤭 𞤯𞤭 𞤻𞤢𞥄𞤥𞤫𞤼𞤫𞤲 𞤲𞤮 𞤱𞤮𞥅𞤲𞤣𞤭𞥅 𞤫 𞤼𞤮𞥅𞤳𞤫 𞤯𞤫 𞤥𞤮𞤰𞥆𞤢𞤲𞤢𞥄 𞤩𞤢𞤤𞤲𞤣𞤵 𞤲𞤫𞤯𞥆𞤮. 𞤍𞤫𞤲 𞤼𞤮𞥅𞤳𞤫 𞤲𞤮 𞤭𞤱𞤢 𞤫 𞤻𞤮𞤤𞤵 𞤸𞤵𞥅𞤱𞤼𞤮𞤪𞤢𞥄𞤲𞤺𞤵 𞤲𞤺𞤵𞤲 𞤳𞤢 𞤣𞤫𞤥𞤢𞤤. 𞤍𞤫𞤲 𞤼𞤮𞥅𞤳𞤫 𞤲𞤮 𞤭𞤱𞤢 𞤳𞤢𞤣𞤭 𞤳𞤢 𞤻𞤢𞥄𞤥𞤤𞤭 𞤯𞤭𞤲 𞤥𞤮𞤰𞥆𞤭𞤲𞤼𞤫𞥅 𞤯𞤮𞤲 𞤥𞤢𞥄 𞤳𞤢 𞤯𞤭 𞤤𞤮𞥅𞤱𞤫𞤼𞤫𞥅 𞤯𞤮𞤲. 𞤅𞤭 𞤲𞤫𞤯𞥆𞤮 𞤸𞤮𞥅𞤪𞤭𞥅⹁ 𞤳𞤮 𞤸𞤫𞥅𞤱𞤭 𞤫 𞤯𞤫𞤲 𞤼𞤮𞥅𞤳𞤫 𞤴𞤢𞤤𞤼𞤢𞤴 𞤫 𞤲𞤣𞤫𞤪 𞤩𞤢𞤤𞤲𞤣𞤵 𞤮𞤲𞤼𞤭𞤺𞤭 𞤲𞤣𞤵𞤲.
 𞤑𞤮𞥅𞤪𞤳𞤢  𞤯𞤵𞤴𞤼𞤢𞤴 𞤩𞤫𞤤𞥆𞤫𞤪𞤫 𞤫 𞤲𞤣𞤫𞤪 𞤩𞤢𞤤𞤲𞤣𞤵 
𞤅𞤭 𞤲𞤫𞤯𞥆𞤮 𞤻𞤢𞥄𞤥𞤭𞥅⁏ 𞤳𞤮 𞤮 𞤻𞤢𞥄𞤥𞤭 𞤳𞤮𞤲 𞤤𞤢𞥄𞤼𞤢𞤲𞤼𞤮 𞤩𞤢𞤤𞤣𞤵 𞤲𞤣𞤵𞤲 𞤧𞤵𞤥𞤮𞤶𞤢𞤲 𞤥𞤢𞤤𞥆𞤢 𞤵𞤴𞤳𞤭𞤲𞤭𞤪𞤯𞤵𞤲 𞤳𞤮 𞤲𞤣𞤵 𞤧𞤵𞤥𞤲𞤢. 𞤑𞤮𞤲𞤮 𞤧𞤭 𞤻𞤢𞥄𞤥𞤣𞤵 𞤲𞤣𞤵𞤲 𞤯𞤵𞥅𞤯𞤭𞥅 𞤩𞤵𞤪𞤭𞥅 𞤳𞤮 𞤩𞤢𞤤𞤲𞤣𞤵 𞤲𞤣𞤵𞤲 𞤸𞤢𞥄𞤲𞤣𞤭 𞤳𞤮𞤲 𞤫 𞤥𞤵𞤲⹁ 𞤳𞤮 𞤸𞤫𞤣𞥆𞤭𞥅 𞤳𞤮𞤲 𞤱𞤮𞤲𞤼𞤢𞤴 𞤩𞤫𞤤𞥆𞤫𞤪𞤫 𞤥𞤢𞤤𞥆𞤢 𞤬𞤢𞤴𞤬𞤢𞤴. 𞤐𞤣𞤫𞥅 𞤩𞤫𞤤𞥆𞤫𞤪𞤫 𞤥𞤢𞤪𞤮𞤼𞤮 𞤳𞤢 𞤲𞤣𞤫𞤪 𞤩𞤢𞤤𞤲𞤣𞤵 𞤸𞤢𞥄 𞤻𞤢𞤤𞤲𞤣𞤫 𞤲𞤣𞤵 𞤸𞤢𞤼𞤮𞤲𞤶𞤭𞤲𞤭 𞤫 𞤥𞤵𞤲 𞤳𞤢𞤣𞤭. 𞤑𞤮𞤲𞤮 𞤧𞤮 𞤲𞤫𞤯𞥆𞤮 𞤮𞤲 𞤲𞤮 𞤸𞤮𞥅𞤪𞤭 𞤸𞤢𞤪𞤢𞤴 𞤱𞤮𞥅𞤣𞤢𞤼𞤢𞥄 𞤻𞤢𞤥𞤣𞤵 𞤳𞤮 𞤩𞤢𞤤𞤲𞤣𞤵 𞤲𞤣𞤵𞤲 𞤧𞤵𞤥𞤲𞤢. 𞤐𞤣𞤫𞤲𞤧𞤢𞤴⹁ 𞤲𞤣𞤵 𞤬𞤵𞤯𞥆𞤮𞤼𞤮 𞤳𞤭𞤧𞤢𞤲 𞤧𞤵𞤲𞥆𞤵𞤺𞤮𞤤 𞤩𞤫𞤤𞥆𞤫𞤪𞤫 𞤥𞤢𞤪𞤭𞤲𞤮𞥅𞤲𞤣𞤫 𞤲𞤣𞤫𞤲 𞤫 𞤲𞤣𞤫𞤪 𞤲𞤫𞤯𞥆𞤮 𞤮𞤲.
𞤑𞤮𞥅𞤪𞤳𞤢  𞤬𞤭𞤲𞤣𞤭𞤲𞤢𞤴 𞤲𞤺𞤢𞥄𞤲𞤣𞤭 𞤩𞤫𞤴𞤣𞤢 𞤳𞤢𞤣𞤭 𞤲𞤺𞤫𞥅𞤼𞤵 𞤥𞤢𞤤𞥆𞤢 𞤸𞤢𞤳𞥆𞤭𞤤
𞤑𞤮𞥅𞤪𞤳𞤢 𞤳𞤢𞤲 𞤱𞤢𞤤𞥆𞤢𞤴 𞤲𞤫𞤯𞥆𞤮 𞤣𞤢𞤯𞤵𞤺𞤮𞤤 𞤬𞤫𞥅𞤼𞤫𞤪𞤫 𞤫 𞤱𞤭𞤤𞤢𞥄𞤣𞤫 𞤥𞤢𞤤𞥆𞤢 𞤸𞤢𞥄𞤲𞤺𞤫𞥅𞤣𞤫 𞤫 𞤵𞤧𞤼𞤢𞥄𞤣𞤫 𞤲𞤺𞤫𞥅𞤼𞤵 𞤥𞤢𞤤𞥆𞤢 𞤸𞤢𞤳𞥆𞤭𞤤. 𞤅𞤢𞤦𞤵 𞤳𞤮𞥅𞤪𞤳𞤢 𞤳𞤢𞤲 𞤲𞤫𞥅𞤩𞤼𞤭𞤲𞤢𞤴 𞤴𞤫𞥅𞤦𞤢𞤺𞤮𞤤 𞤺𞤫𞥅𞤰𞤭 𞤲𞤺𞤢𞥄𞤲𞤣𞤭 𞤯𞤭𞤲. 𞤖𞤮𞥅𞤪𞤵𞤺𞤮𞤤 𞤱𞤮𞤲𞤢𞤴 𞤳𞤢𞤣𞤭 𞤧𞤢𞤦𞤵 𞤴𞤮 𞤺𞤫𞥅𞤰𞤭 𞤳𞤫𞤧𞤭 𞤩𞤫𞤴𞤣𞤮 𞤳𞤢 𞤲𞤣𞤫𞤪 𞤲𞤺𞤢𞥄𞤲𞤣𞤭.  
 𞤑𞤮𞥅𞤪𞤳𞤢  𞤧𞤫𞤥𞤦𞤭𞤲𞤢𞤴 𞤣𞤢𞤯𞤭𞤼𞤮𞤪𞤯𞤫 𞤩𞤢𞤤𞤲𞤣𞤵 𞤲𞤣𞤵𞤲
 𞤌𞤯𞤮𞤲 𞤢𞤲𞤣𞤭 𞤳𞤮 𞤱𞤢𞤯𞤭 𞤲𞤢𞤱𞤲𞤵𞤯𞤮 𞤴𞤭𞤯𞤢𞥄 𞤻𞤢𞥄𞤥𞤵𞤺𞤮𞤤؟ 𞤍𞤵𞤥 𞤳𞤮 𞤳𞤢 𞤲𞤺𞤢𞥄𞤲𞤣𞤭 𞤭𞤥𞥆𞤮𞤪𞤭. 𞤑𞤮 𞤲𞤺𞤢𞥄𞤲𞤣𞤭 𞤲𞤣𞤭𞤲 𞤱𞤮𞤲𞤭 𞤴𞤢𞤥𞤭𞤪𞤣𞤫 𞤩𞤢𞤤𞤲𞤣𞤵 𞤲𞤣𞤵𞤲 𞤴𞤮 𞤲𞤣𞤵 𞤧𞤢𞤤𞤮 𞤻𞤢𞥄𞤥𞤣𞤵 𞤬𞤭𞥅 𞤴𞤮 𞤲𞤣𞤵 𞤸𞤭𞤤𞤲𞤮 𞤸𞤢𞤩𞤵𞤺𞤮𞤤 𞤲𞤢𞤱𞤲𞤢𞥄𞤪𞤫 𞤲𞤣𞤫𞤲. 𞤍𞤵𞤥 𞤳𞤮 𞤬𞤭𞥅 𞤱𞤮𞤼𞤢 𞤣𞤮𞥅𞤤𞤫 𞤩𞤢𞤤𞤲𞤣𞤵 𞤲𞤣𞤵𞤲 𞤧𞤫𞤲𞤣𞤭𞤼𞤮 𞤸𞤢𞤳𞤵𞤲’𞤣𞤫  𞤱𞤢𞤴𞤤𞤵𞤺𞤵𞤤 𞤻𞤢𞤥𞤣𞤵 𞤲𞤣𞤵𞤲 𞤫 𞤸𞤢𞤩𞤵𞤺𞤮𞤤 𞤻𞤢𞤱𞤵 𞤲𞤺𞤵𞤲. 
𞤑𞤮 𞤼𞤢𞤰𞤭𞤪𞤺𞤮𞤤 𞤳𞤮𞥅𞤪𞤳𞤢 𞤳𞤢𞤲 𞤣𞤭𞤥𞤯𞤫 𞤤𞤫𞤯𞥆𞤫 𞤩𞤵𞤪𞤭 𞤱𞤮𞤲𞤣𞤵𞤣𞤫 𞤫 𞤲𞤢𞤬𞤮𞥅𞤪𞤫 .
𞤑𞤮𞥅𞤪𞤳𞤢  𞤸𞤫𞤷𞥆𞤭𞤲𞤯𞤭𞤲𞤢𞤴  𞤺𞤵𞤪𞤭𞤤 𞤥𞤢𞤤𞥆𞤢 𞤤𞤢𞤪𞤢𞤤 𞤩𞤢𞤤𞤲𞤣𞤵
𞤐𞤣𞤫 𞤼𞤢𞤱𞤲𞤮𞥅 𞤳𞤮𞥅𞤪𞤳𞤢 𞤳𞤢𞤲 𞤱𞤢𞤤𞥆𞤢𞤴 𞤩𞤢𞤤𞤲𞤣𞤵 𞤲𞤣𞤵𞤲 𞤴𞤢𞤤𞤼𞤭𞤲𞤺𞤮𞤤 𞤼𞤮𞥅𞤳𞤫 𞤳𞤢𞤻𞤵𞤲 𞤫 𞤸𞤫𞤴𞤯𞤭𞤲𞤼𞤭𞤲𞤺𞤮𞤤 𞤺𞤫𞥅𞤰𞤭 𞤯𞤭𞤲⹁ 𞤯𞤵𞤲 𞤱𞤢𞤤𞥆𞤢𞤴 𞤺𞤵𞤪𞤭𞤤 𞤲𞤺𞤭𞤤 𞤸𞤫𞤷𞥆𞤵𞤯𞤵𞤺𞤮𞤤.
 𞤑𞤮𞥅𞤪𞤳𞤢  𞤱𞤢𞤤𞥆𞤢𞤴 𞤲𞤫𞤯𞥆𞤮 𞤣𞤢𞤯𞤵𞤺𞤮𞤤 𞤻𞤢𞤦𞥆𞤭 𞤳𞤫𞥅𞤱𞤵𞤯𞤭 𞤱𞤢𞤲𞤮 𞤲𞤢𞤱𞤲𞤢𞥄𞤪𞤫 𞤤𞤫𞤱𞤻𞤵⹁ 𞤩𞤵𞥅𞤪𞤭⹁ 𞤳𞤢𞤲𞤧𞤫𞤪 𞤫 𞤲𞤢𞤱𞤲𞤢𞥄𞤶𞤫 𞤩𞤫𞤪𞤲𞤣𞤫.
𞤑𞤮𞥅𞤪𞤳𞤢 𞤲𞤮 𞤱𞤮𞥅𞤲𞤣𞤭 𞤫 𞤲𞤢𞤬𞤮𞥅𞤶𞤫 𞤯𞤵𞥅𞤯𞤵𞤯𞤫. 𞤐𞤮 𞤱𞤮𞥅𞤣𞤭 𞤸𞤢𞤴 𞤲𞤢𞤬𞤮𞥅𞤶𞤫 𞤯𞤫 𞤢𞤲𞤣𞤢𞥄𞤳𞤢 𞤼𞤢𞤸𞤮. 𞤃𞤮 𞤸𞤮𞥅𞤪𞤭 𞤲𞤮𞤲⹁ 𞤱𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤬𞤢𞤲𞤼𞤭𞤲 𞤻𞤢𞥄𞤥𞤵𞤺𞤮𞤤 𞤳𞤢 𞤼𞤢𞤰𞤵𞤺𞤮𞤤. 𞤏𞤮𞤲𞤢𞥄 𞤴𞤮 𞤮𞤲𞤼𞤭𞤺𞤭 𞤻𞤢𞥄𞤥𞤵 𞤫 𞤲𞤣𞤫𞤪  𞤻𞤢𞥄𞤥𞤢𞤲𞤣𞤫 𞤱𞤮𞥅𞤼𞤫𞤪𞤫 𞤳𞤮 𞤻𞤢𞥄𞤥𞤢𞤴𞤲𞤮𞥅 𞤳𞤮𞤲 𞤬𞤮𞤱 𞤻𞤢𞤤𞤮𞤪𞤥𞤢. 𞤑𞤮 𞤴𞤮 𞤮𞤲𞤼𞤭𞤺𞤭 𞤸𞤢𞤳𞤭𞤲𞤣𞤭𞤲 𞤻𞤢𞤥𞤣𞤵 𞤲𞤣𞤵𞤲⹁ 𞤯𞤵𞤯𞥆𞤭𞤲𞤮𞤪𞤢 𞤣𞤭𞤥𞤯𞤫 𞤤𞤫𞤯𞥆𞤫 𞤫 𞤳𞤫𞤷𞥆𞤭 𞤯𞤭𞤲⁏ 𞤪𞤫𞥅𞤲𞤮𞥅 𞤳𞤢𞤣𞤭 𞤫 𞤬𞤢𞤲𞤼𞤭𞤲𞤺𞤮𞤤 𞤤𞤢𞤥𞤯𞤢𞤲 𞤥𞤢𞥄 𞤧𞤵𞤳𞥆𞤢𞤪. 𞤍𞤵𞤥 𞤬𞤮𞤱 𞤳𞤮 𞤫 𞤴𞤵𞤪𞤥𞤫𞥅𞤲𞤣𞤫 𞤫 𞤣𞤵𞤽𞤢𞤴𞤫𞥅 𞤘𞤫𞤲𞤮 𞤅𞤫𞤲𞤭𞥅𞤯𞤮 𞤮𞤲.
𞤁𞤫𞤲𞤼𞤢𞤤 𞤐𞤺𞤢𞤤𞤵𞤲𞤳𞤫𞤱𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 (ECOWAS)  𞤹𞤭𞤪𞥆𞤭𞤼𞤭𞤳𞤫 𞤥𞤢𞤤𞥆𞤢 𞤼𞤢𞤦𞤭𞤲𞤼𞤭𞤲𞤭𞥅 𞤨𞤮𞥅𞤤𞤺𞤢𞤤 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤲𞤺𞤢𞤤.
𞤄𞤢𞤯𞤼𞤢𞤲𞤫 𞤧𞤵𞤩𞤮 𞤱𞤢𞤯𞤵𞤲𞤮𞥅𞤲𞤺𞤮 𞤲𞤺𞤮𞤲 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤪𞤮𞤱𞤢𞤱𞤲𞤭⹁ 𞤻𞤢𞤤𞤲𞤣𞤫 𞥒𞥙 𞤄𞤮𞤱𞤼𞤮 𞥒𞥐𞥑𞥙⹁ 𞤳𞤮 𞤳𞤢𞤲𞤳𞤮 𞤓𞤥𞤢𞤪𞤵 𞤅𞤭𞤧𞤮𞤳𞤮𞥅 𞤘𞤮𞥅𞤥𞤵 𞤅𞤵𞤩𞤮 𞤲𞤺𞤮𞤲 𞤸𞤮𞤤𞥆𞤵𞤲𞤮 𞤱𞤮𞤲𞤣𞤫 𞤲𞤮 𞤬𞤮𞥅𞤤𞤭. 𞤑𞤮𞤲𞤮  𞤯𞤵𞤥 𞤸𞤢𞤯𞤢𞥄𞤲𞤮 𞤁𞤮𞤥𞤭𞤲𞤺𞤮𞥅𞤧 𞤱𞤭𞤵𞤣𞤫 𞤱𞤮𞤲𞤣𞤫 𞤮 𞤶𞤢𞤩𞤢𞥄𞤤𞤭 𞤦𞤮𞤼𞤫 𞤧𞤵𞤩𞤮 𞤲𞤺𞤮𞤲. 𞤌 𞤱𞤵𞤤𞥆𞤭𞤼𞤭𞥅 𞤳𞤢 𞤅𞤵𞥅𞤣𞤵 𞤁𞤮𞤧𞤼𞤫𞤪𞤫. 𞤇𞤫𞤲 𞤯𞤮𞤲 𞤴𞤢𞤥𞤭𞤪𞤭 𞤘𞤮𞥅𞤥𞤵 𞤅𞤵𞤩𞤮 𞤲𞤺𞤮𞤲⹁ 𞤴𞤮 𞤰𞤫𞥅𞤱𞤼𞤮 𞤦𞤮𞤼𞤫 𞤯𞤫𞤲. 𞤕𞤢𞤺𞥆𞤢𞤤 𞤲𞤣𞤫𞤲 𞤰𞤫𞤱𞤼𞤢𞤲𞤣𞤫⹁ 𞤩𞤫𞤲 𞤯𞤮𞤲 𞤼𞤢𞤦𞤭𞤲𞤼𞤭𞤲𞤭 𞤬𞤢𞥄𞤸𞤭𞤲 𞤳𞤢𞤣𞤭 𞤱𞤮𞤲𞤣𞤫 𞤳𞤮 𞤥𞤮𞥅𞤣𞤭 𞤓𞤃𞤀𞤈𞤓 𞤐𞤄𞤀𞤂𞥆𞤌 𞤱𞤮𞤲𞤭 𞤳𞤮 𞤬𞤮𞥅𞤤𞤭. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤲𞤮 𞤬𞤢𞥄𞤸𞤭𞤲 𞤴𞤮 𞤁𞤮𞤥𞤭𞤲𞤺𞤮𞥅𞤧 𞤫 𞤬𞤫𞤣𞥆𞤫 𞤥𞤵𞤲 𞤲𞤣𞤫𞤲 𞤧𞤢𞤤𞤢𞥄𞤣𞤫 𞤱𞤮𞤲𞤣𞤫 𞤩𞤫 𞤬𞤮𞥅𞤤𞤢𞥄𞤥𞤢. 𞤐𞤣𞤫 𞤨𞤮𞥅𞤯𞤮𞤲𞥋𞤣𞤭𞤪𞤢𞤤 𞤲𞤺𞤢𞤤 𞤬𞤵𞤯𞥆𞤵𞤲𞤮𞥅 𞤶𞤵𞥅𞤼𞤵𞤣𞤫⹁ 𞤐𞤦𞤢𞤤𞥆𞤮 𞤳𞤢𞤲 𞤱𞤭𞤭 𞤱𞤮𞤲𞤣𞤫⹁ 𞤩𞤫 𞤴𞤭𞤯𞤭⹁ 𞤩𞤫 𞤢𞤻𞤭⹁ 𞤳𞤢𞤲𞤳𞤮 𞤮 𞤶𞤮𞥅𞤯𞤮𞤼𞤮 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵 𞤻𞤢𞤤𞤲𞤣𞤫 𞥒𞥗 𞤕𞤮𞤤𞤼𞤮⹁ 𞥒𞥐𞥒𞥐. 𞤍𞤵𞤥 𞤤𞤢𞥄𞤼𞤮𞤪𞤭 𞤲𞤮𞤲!
 
𞤇𞤢𞤴𞤼𞤭 𞤲𞤣𞤫𞤲 𞤻𞤢𞤤𞤲𞤣𞤫 𞤸𞤫𞤱𞤼𞤭𞥅⹁ 𞤳𞤮 𞤫 𞤱𞤫𞥅𞤪𞤭𞤪𞤣𞤫 𞤄𞤭𞤧𞤢𞤱𞤮𞥅 𞤐𞤦𞤢𞤤𞥆𞤮 𞤰𞤫𞤼𞥆𞤭 𞤱𞤮𞥅𞤲𞤣𞤮𞥅𞤪𞤫 𞤤𞤢𞥄𞤥𞤮𞤪𞤲𞤣𞤫 𞤲𞤣𞤫𞤲. 𞤕𞤢𞤺𞥆𞤢𞤤 𞤯𞤵𞤥⹁ 𞤮 𞤼𞤮𞤯𞥆𞤭𞥅 𞤐𞤵𞥅𞤲𞤮 𞤘𞤮𞤥𞤫𞥅𞥁 𞤐𞤢𞤦𞤭𞤴𞤢𞤥 𞤳𞤮 𞤢𞤪𞤣𞤮𞥅 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲. 𞤘𞤭𞤤𞤢 𞤮𞤲𞤼𞤵𞤥𞤢 𞤲𞤮𞤲⹁ 𞤳𞤮 𞤸𞤫𞥅𞤱𞤭 𞤫 𞤶𞤵𞤩𞥆𞤵𞤤𞤭 𞤢𞤬𞤪𞤭𞤳𞤢𞤲𞤢𞥄𞤶𞤭 𞤥𞤢𞤤𞥆𞤢 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤭 𞤧𞤫𞥅𞤣𞤭𞤼𞤢𞥄𞤳𞤭 𞤤𞤢𞥄𞤥𞤵 𞤐𞤦𞤢𞤤𞥆𞤮 𞤲𞤺𞤵𞤲.  𞤑𞤮𞤲𞤮⹁ 𞤫 𞤳𞤵𞤯𞤮𞤤 𞤲𞤺𞤮𞤤 𞤩𞤫 𞤴𞤢𞤤𞤼𞤭𞤲𞤭 𞤸𞤢𞤲𞤣𞤫⹁ 𞤸𞤮𞥅𞤪𞤫𞥅𞤩𞤫 𞤤𞤫𞤧𞤯𞤫 𞤁𞤫𞤲𞤼𞤢𞤤 𞤐𞤺𞤢𞤤𞤮𞤲𞤳𞤫𞤱𞤢𞤤 𞤂𞤢𞤪𞤫 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 (𞤁𞤫𞤐𞤘𞤢𞤖𞤀 – ECOWAS) 𞤼𞤢𞤦𞤭𞤲𞤼𞤭𞤲𞤭𞥅 𞤨𞤮𞥅𞤤𞤺𞤢𞤤 𞤓𞤥𞤢𞤪𞤵 𞤐𞤦𞤢𞤤𞥆𞤮 𞤲𞤺𞤢𞤤.
𞤉 𞤸𞤮𞥅𞤪𞤫 𞤯𞤵𞤥⹁ 𞤩𞤫 𞤴𞤢𞤥𞤭𞤪𞤭 𞤴𞤮 𞤮 𞤼𞤮𞤯𞥆𞤮 𞤢𞤪𞤣𞤮 𞤳𞤫𞤧𞤮 𞤫 𞤺𞤮𞤥𞤲𞤢𞤼𞤫𞥅𞤪𞤭 𞤸𞤫𞤧𞤭𞤪𞤭 𞤯𞤮𞥅 𞤫 𞥒𞥒 𞤣𞤵𞥅𞤶𞤮. 𞤍𞤵𞤥 𞤳𞤮 𞤫 𞤲𞤣𞤫𞤪 𞤤𞤫𞤱𞤪𞤵. 𞤇𞤫 𞤴𞤢𞤥𞤭𞤪𞤭 𞤳𞤢𞤣𞤭 𞤱𞤮𞤲𞤣𞤫 𞤣𞤮𞤧𞤼𞤫𞤪𞤫 𞤥𞤢𞤤𞥆𞤢 𞤧𞤢𞤪𞤭𞤴𞤢 𞤥𞤢𞤱𞤳𞤢 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤴𞤮 𞤱𞤢𞤴𞤤𞤫 𞤯𞤮𞥅 𞤫 𞤤𞤫𞤦𞥆𞤭 𞤶𞤫𞥅𞤺𞤮𞤮 𞤼𞤭𞤥𞥆𞤵𞤣𞤫. 𞤅𞤢𞤦𞤵𞤲𞤢⹁  𞤲𞤮 𞤶𞤫𞤴𞤢𞥄 𞤫 𞤳𞤮 𞤱𞤮𞤲𞤭 𞤢𞤣𞥆𞤵𞤣𞤫 𞤶𞤭𞤩𞤭-𞤤𞤭𞤩𞤭 𞤸𞤢𞤳𞥆𞤵𞤲𞥋𞤣𞤫 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤳𞤢𞤻𞤵𞤲 𞤫 𞤢𞤪𞤣𞤮 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲⹁ 𞤲𞤮 𞤻𞤢𞥄𞤱𞤮𞥅𞤶𞤫 𞤤𞤢𞥄𞤥𞤮𞤪𞤯𞤫 𞤯𞤫𞤲 𞤱𞤭𞤲𞤣𞤭𞤪𞤢𞥄 𞤲𞤮𞤲. 𞤉 𞤲𞤣𞤫𞤪 𞤣𞤮𞤧𞤼𞤫𞤪𞤫 𞤬𞤫𞤱𞤲𞤣𞤭𞥅𞤲𞤣𞤫 𞤲𞤣𞤫𞤲⹁ 𞤳𞤮 𞤖𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤧𞤵𞤩𞤮𞤼𞤮𞥅 𞤢𞤪𞤣𞤮 𞤩𞤢𞥄𞤱𞤮 𞤮 𞤣𞤭𞥅𞤧𞤲𞤢𞥄𞤣𞤫 𞤨𞤫𞤣𞤤𞤫 𞤼𞤢𞤱𞤢𞥄𞤯𞤫 𞤯𞤫𞤲 𞤳𞤢 𞤲𞤦𞤢𞤼𞤭𞤪𞤣𞤵. 𞤇𞤢𞤱𞤼𞤭 𞤯𞤵𞤥⹁ 𞤢𞤪𞤣𞤮 𞤮𞤲 𞤧𞤵𞤩𞤮𞥅 𞤧𞤢𞤤𞤢𞤤𞤩𞤫 𞤥𞤢𞤤𞥆𞤢 𞤶𞤢𞥄𞤺𞤮𞤪𞤩𞤫 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲 𞤫 𞤤𞤫𞤴 𞤣𞤵𞤽𞤢𞤴𞤫𞥅 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲. 𞤉 𞤸𞤮𞥅𞤪𞤫 𞤯𞤵𞤥⹁ 𞤧𞤭 𞤲𞤦𞤢𞤼𞤭𞤪𞤣𞤵 𞤲𞤣𞤵𞤲 𞤧𞤭 𞤴𞤭𞤯𞤭 𞤲𞤮 𞤱𞤢𞥄𞤱𞤭 𞤭𞤼𞥆𞤵𞤣𞤫 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲.  
𞤑𞤮 𞤽𞤢𞤤𞤯𞤭𞤲𞤭 𞤲𞤮 𞤱𞤢𞤯𞤭 𞤳𞤢 𞤤𞤢𞤦𞤵𞤼𞤢𞥄𞤲𞤭𞥅𞤪𞤵 𞤫𞤳𞥆𞤭𞤼𞤭𞤲𞤭𞤪𞤣𞤵 𞤔𞤢𞥄𞤩𞤭 𞤖𞤢𞤯𞤼𞤭𞤪𞤣𞤫 𞤂𞤢𞤺𞤮𞥅𞤧. 𞤑𞤮 𞤣𞤭𞤥𞤢𞤪𞤮 𞤥𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤶𞤫𞥅𞤼𞤢𞤼𞤭 (𞥖𞥘) 𞤱𞤮𞤲𞤭 𞤳𞤮 𞤧𞤭𞤱𞤼𞤭. 𞤍𞤵𞤥 𞤳𞤮 𞤫 𞤲𞤣𞤵𞥅 𞤤𞤫𞤱𞤪𞤵 𞤅𞤫𞥅𞤯𞤼𞤮 𞤯𞤮𞥅 𞤱𞤢𞤯𞤭⹁ 𞤻𞤢𞤤𞤲𞤣𞤫 𞥑𞥔 𞤥𞤢𞤴𞤪𞤵. 𞤑𞤮𞤲𞤮 𞤳𞤮 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑𞥙 𞤅𞤫𞥅𞤯𞤼𞤮⹁ 𞤸𞤮𞥅𞤪𞤫𞥅𞤶𞤮 𞤤𞤢𞤦𞤵𞤼𞤢𞥄𞤲𞤭𞥅𞤪𞤵 𞤲𞤣𞤵𞤲 𞤸𞤮𞤤𞥆𞤭𞤼𞤭 𞤬𞤭𞥅 𞤥𞤵𞤲.
𞤑𞤮 𞤷𞤫𞥅𞤳𞤮𞤤 𞤦𞤮𞥅𞤩𞤮𞥅𞤩𞤫 𞤩𞤫𞤲 𞤯𞤭𞤯𞤮 𞤴𞤢𞤤𞤼𞤭𞤲𞤭𞤪𞤢𞥄 𞤸𞤢𞤪𞤭 𞤣𞤫𞤦𞥆𞤮 𞤮𞤲 𞤳𞤮 𞤧𞤢𞥄𞤱𞤵𞤯𞤮 𞤪𞤫𞥅𞤣𞤵 𞤲𞤣𞤵 𞤶𞤮𞤲𞤼𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤶𞤫𞥅𞤯𞤭𞤯𞤭 (𞥓𞥗).  𞤄𞤮𞥅𞤦𞤮𞥅𞤩𞤫 𞤩𞤫𞤲 𞤳𞤮 𞤶𞤭𞤱𞤵𞤲 𞤫 𞤺𞤮𞤪𞤵𞤲. 𞤑𞤮 𞤩𞤫𞥅 𞤯𞤮𞤮 𞤱𞤮𞤲𞤭 𞤣𞤭𞤳𞥆𞤵𞤪𞤵 𞤸𞤢𞤳𞥆𞤮 𞤲𞤣𞤵𞤲.
𞤈𞤮𞤱𞤢𞤲𞤭 𞤳𞤢𞤣𞤭⹁ 𞤫 𞤲𞤣𞤫𞤪 𞤤𞤫𞤧𞤣𞤭 𞤋𞤲𞤣𞤭𞤴𞤢⹁ 𞤣𞤫𞤦𞥆𞤮 𞤥𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤼𞤢𞤼𞤭 (𞥗𞥓) 𞤧𞤭𞤱𞤼𞤵𞤲𞤮 𞤶𞤭𞤱𞤮𞤴 𞤯𞤭𞤯𞤮𞤴 𞤸𞤢𞤪𞤭 𞤥𞤮𞥅𞤣𞤭 𞤸𞤢𞤳𞥆𞤮 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤫 𞤯𞤭𞤯𞤭 (𞥘𞥒). 𞤇𞤫𞤲 𞤩𞤭𞤯𞤩𞤫 𞤯𞤮𞤲 𞤳𞤢𞤣𞤭 𞤳𞤮 𞤷𞤫𞥅𞤳𞤮𞤤 𞤣𞤢𞤻𞤭𞤪𞤢𞤲𞤮𞥅.
𞤐𞤭𞤶𞤫𞥅𞤪𞤭𞤴𞤢𞥄: 𞤀𞤦𞥆𞤢 𞤑𞤭𞤴𞤢𞥄𞤪𞤭⹁ 𞤸𞤮𞥅𞤪𞤫𞥅𞤶𞤮 𞤴𞤭𞥅𞤤𞤭𞤪𞤣𞤫 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭 𞤲𞤣𞤫𞤲 𞤥𞤢𞥄𞤴𞤭𞥅.
𞤑𞤮 𞤸𞤢𞤲𞤳𞤭 𞤫 𞤥𞤢𞤱𞤲𞤣𞤫⹁ 𞤻𞤢𞤤𞤲𞤣𞤫 𞥑𞥗 𞤅𞤫𞥅𞤯𞤼𞤮 𞤮 𞤬𞤫𞤰𞥆𞤭𞤲𞤭. 𞤑𞤮 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮. 𞤖𞤢𞤪𞤭 𞤩𞤢𞤣𞤲𞤭𞥅 𞤤𞤫𞤱𞤪𞤵 𞤺𞤭𞤦𞤭 𞤲𞤺𞤵𞥅 𞤻𞤢𞤱𞤵 𞤪𞤢𞥄𞤩𞤭 𞤥𞤮. 𞤌 𞤬𞤫𞤰𞥆𞤭𞤲𞤭𞤪𞤭𞥅 𞤣𞤵𞥅𞤩𞤭 𞥖𞥗. 𞤑𞤮 𞤫 𞤶𞤢𞤸𞤢𞤤 𞤔𞤉𞤪𞤥𞤢𞤲𞤭𞥅⹁ 𞤲𞤺𞤵𞥅 𞤻𞤢𞤱𞤵 𞤪𞤢𞥄𞤩𞤭 𞤥𞤮. 𞤌𞤥𞤮 𞤶𞤫𞤴𞤢𞤲𞤮𞥅 𞤮 𞤩𞤵𞤪𞤵𞤩𞤫 𞤶𞤮𞤺𞤢𞥄𞤣𞤫 𞤷𞤫𞤥𞤦𞤫 𞤫 𞤺𞤮𞤥𞤲𞤢𞥄𞤳𞤵 𞤄𞤵𞤸𞤢𞥄𞤪𞤭 𞤲𞤺𞤵𞤲. 𞤖𞤫𞥅𞤱𞤵𞤩𞤫 𞤳𞤮 𞤫 𞤥𞤢𞤳𞥆𞤮 𞤼𞤵𞥅𞤺𞤮𞤼𞤮𞤲𞤮𞥅 𞤲𞤺𞤢𞤥 𞤴𞤭𞤵𞤣𞤵𞤺𞤮𞤤 𞤥𞤢𞤤𞥆𞤢 𞤸𞤵𞥅𞤱𞤮𞤲𞥋𞤣𞤭𞤪𞤺𞤮𞤤 𞤫 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭.
𞤐𞤺𞤵𞥅 𞤻𞤢𞤱𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤯𞤢𞤤𞤢𞤼𞤢𞥄 𞤺𞤮𞥅𞤼𞤯𞤮 𞤧𞤢𞤦𞤵 𞤷𞤫𞤥𞤦𞤫 𞤥𞤢𞤳𞥆𞤮⹁ 𞤥𞤢𞤤𞥆𞤢 𞤶𞤢𞤱𞤣𞤭 𞤥𞤢𞤳𞥆𞤮⹁ 𞤥𞤢𞥄 𞤣𞤢𞤪𞤲𞤣𞤫 𞤥𞤢𞤳𞥆𞤮. 𞤐𞤺𞤵 𞤢𞤤𞤢𞥄 𞤳𞤢𞤣𞤭 𞤤𞤫𞤳𞥆𞤭. 𞤑𞤮 𞤱𞤮𞥅𞤣𞤢𞤲𞤭 𞤲𞤫𞤯𞥆𞤮 𞤳𞤮 𞤪𞤫𞥅𞤲𞤼𞤢𞤺𞤮𞤤⹁ 𞤻𞤫𞤥𞤼𞤭𞤲𞤢 𞤴𞤢𞤥𞤭𞤪𞤮𞥅𞤶𞤮 𞤣𞤢𞤯𞤲𞤭𞤼𞤮𞤪𞤯𞤫 𞤯𞤫𞤲. 
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢𞤯𞤫 𞤧𞤮𞥅𞤲𞤮 𞤳𞤢𞤤𞤢. 
𞥒 – 𞤅𞤌𞤇𞥆𞤓𞤐’𞤘𞤌 𞤐𞤘𞤌𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤺𞥆𞤮. 
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵. 
𞥔 – 𞤚𞤉𞤆𞥆𞤉 𞤼𞤢𞤼𞤭⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤥𞤮𞤲 𞤫 𞤩𞤫𞤴𞤢. 
𞥕 – 𞤌𞤐 𞤅𞤌𞤋𞥅 𞤲𞤢𞤱𞤲𞤵𞤣𞤫؟ 𞤤𞤵𞤼𞥆𞤫𞥅 𞤳𞤢 𞤧𞤵𞥅𞤣𞤵 𞤥𞤮𞤲.

𞤖𞤮𞥅𞤪𞤫𞥅𞤶𞤮 𞤘𞤮𞥅𞤥𞤵 𞤘𞤫𞤲𞤣𞤭𞤴𞤢𞤲𞤳𞤮𞥅𞤪𞤵 𞤬𞤭𞥅 𞤧𞤵𞤩𞤮 𞤲𞤺𞤮𞤲 𞤘𞤭𞤲𞤫  (CENI) 𞤧𞤢𞤲𞤳𞤭𞤳𞤫. 𞤑𞤮 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮 𞤸𞤢𞤲𞤣𞤫 𞤫 𞤥𞤢𞤱𞤲𞤣𞤫 𞤻𞤢𞤤𞤲𞤣𞤫 𞥑𞥗 𞤅𞤫𞥅𞤯𞤼𞤮 𞤳𞤢 𞤤𞤢𞤦𞤵𞤼𞤢𞤲𞤭𞥅𞤪𞤵 𞤁𞤮𞤲𞤳𞤢𞥄.
𞤉 𞤯𞤫𞥅 𞤦𞤢𞤤𞤯𞤫 𞤬𞤫𞤰𞥆𞤵𞤯𞤫⹁ 𞤲𞤮 𞤢𞤲𞤣𞤢𞤲𞤮𞥅 𞤱𞤮𞤲𞤣𞤫⹁ 𞤺𞤮𞥅𞤼𞤯𞤮 𞤫 𞤳𞤵𞤥𞥆𞤢𞤤𞤵𞥅𞤩𞤫 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲 𞤲𞤮 𞤲𞤢𞥄𞤱𞤵𞤲𞤮𞥅 𞤱𞤢𞥄𞤤𞤭𞥅 𞤁𞤮𞤲𞤳𞤢𞥄⹁ 𞤳𞤮𞤲𞤮 𞤸𞤢𞤪𞤭 𞤢𞤲𞤣𞤢𞥄𞤳𞤢 𞤳𞤮 𞤸𞤮𞤥𞤦𞤮 𞤱𞤮𞤲𞥆𞤮𞥅 𞤮𞤲. 𞤚𞤢𞤦𞤭𞤼𞤭𞥅 𞤶𞤮𞥅𞤲𞤭 𞤱𞤮𞤲𞤣𞤫 𞤳𞤮 𞤅𞤢𞤤𞤭𞥅𞤬 𞤑𞤫𞤦𞤫.
𞤀𞤤𞤬𞤢 𞤑𞤮𞤲𞤣𞤫 𞤴𞤢𞤤𞤼𞤵𞤲𞤮 𞤳𞤢𞤣𞤭 𞤸𞤢𞤲𞤳𞤭 𞤳𞤢 𞤰𞤫𞤱𞤤𞤵 𞤘𞤭𞤲𞤭⹁ 𞤮 𞤽𞤭𞤻𞤭 𞤺𞤮𞤤𞥆𞤫 𞤯𞤫 𞤱𞤮𞤲𞤭 𞤫 𞤱𞤢𞤯𞤵𞤣𞤫 𞤁𞤮𞤬𞤼𞤮𞥅𞤪𞤵 𞤅𞤢𞥄𞤳𞤮𞤦𞤢𞥄 𞤑𞤫𞤴𞤼𞤢𞥄 𞤳𞤢𞤻𞤵𞤲 𞤫 𞤩𞤫 𞤮 𞤸𞤢𞤤𞤬𞤭𞤲𞤣𞤭𞤲𞤢𞥄 𞤩𞤫𞤲 𞤸𞤢𞤩𞤵𞤺𞤮𞤤 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫.
𞤅𞤢𞤤𞤭𞤬 𞤑𞤫𞤦𞤫𞥅 𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥗 𞤮 𞤢𞤪𞤭𞤣𞤭𞤲𞤢𞥄 𞤸𞤮𞥅𞤪𞤫 𞤘𞤮𞥅𞤥𞤵 𞤅𞤵𞤩𞤮 𞤲𞤺𞤮𞤲 𞤘𞤭𞤲𞤫. 
𞤀𞤦𞤣𞤢𞤤𞥆𞤢𞤸 𞤖𞤢𞤥𞤣𞤮𞤳⹁ 𞤢𞤪𞤣𞤮 𞤂𞤫𞤧𞤣𞤭 𞤅𞤵𞤣𞤢𞤲 𞤲𞤣𞤭𞤲⹁ 𞤭𞤼𞥆𞤭𞥅 𞤥𞤢𞤤𞥆𞤢 𞤴𞤮𞥅𞤬𞤭𞥅 𞤀𞤸𞤥𞤢𞤣 𞤀𞥄𞤦𞤭𞤣𞤵𞥅𞤲 𞤖𞤢𞤥𞥆𞤢𞤣 𞤃𞤵𞤸𞤢𞤥𞥆𞤢𞤣 𞤫 𞤺𞤮𞤦𞤭𞤲𞤢𞥄𞤳𞤵 𞤝𞤢𞤪𞤼𞤵𞤥 𞤲𞤺𞤵𞤲. 𞤁𞤭𞤺𞤢 𞤪𞤮𞤱𞤢𞤲𞤭 𞤫 𞤤𞤫𞤱𞤪𞤵 𞤑𞤮𞤪𞤧𞤮⹁ 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙⹁ 𞤳𞤮 𞤳𞤢𞤲𞤳𞤮 𞤱𞤢𞤯𞤢𞤲𞤮𞥅 𞤺𞤮𞤦𞤭𞤲𞤢𞥄𞤶𞤮 𞤥𞤢𞤤𞥆𞤢 𞤏𞤢𞥄𞤤𞤭𞥅 𞤤𞤢𞥄𞤥𞤮𞤪𞤣𞤫 𞤝𞤢𞤪𞤼𞤵𞤥 𞤲𞤣𞤫𞤲.
𞤑𞤮 𞤱𞤮𞤲𞤭 𞤧𞤢𞤦𞤵 𞤮 𞤭𞤼𞥆𞤫𞥅𞤣𞤫⹁ 𞤳𞤮 𞤱𞤭𞤵𞤺𞤮𞤤 𞤥𞤢𞤳𞥆𞤮 𞤱𞤮𞤲𞤣𞤫 𞤮 𞤻𞤭𞤩𞤲𞤢𞤼𞤢𞥄 𞤳𞤮𞤲𞤺𞤮𞤤 𞤢𞤪𞤣𞤮 𞤮𞤲⹁ 𞤲𞤺𞤢𞤥 𞤼𞤮𞤽𞤵𞤺𞤮𞤤 𞤥𞤮𞥅𞤩𞤮𞤲𞥋𞤣𞤭𞤪𞤢𞤤 𞤴𞤭𞤥𞤩𞤫 𞤫 𞤲𞤣𞤫𞤪 𞤶𞤵𞥅𞤤𞤭𞤪𞤯𞤫 𞤝𞤢𞤪𞤼𞤵𞤥. 𞤐𞤣𞤫𞥅 𞤼𞤮𞤽𞤢𞤲𞤣𞤫⹁ 𞤳𞤮 𞤶𞤢𞤲𞤺𞤮 𞤫 𞤸𞤮𞤪𞤦𞤭𞤪𞥆𞤫 𞤻𞤢𞤤𞤲𞤣𞤫 𞥑𞥘 𞤅𞤫𞥅𞤯𞤼𞤮⹁ 𞤲𞤣𞤫 𞤸𞤢𞥄𞤲𞤭 𞤬𞤵𞤯𞥆𞤢𞥄𞤣𞤫.
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤶𞤢𞥄𞤤𞤭𞥅 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲⹁ 𞤺𞤮𞤥𞤲𞤢𞤼𞤫𞥅𞤶𞤭 𞤳𞤫𞥅𞤱𞤵𞤯𞤭⹁ 𞤼𞤮𞤽𞤭𞥅 𞤥𞤮𞥅𞤩𞤮𞤲𞥋𞤣𞤭𞤪𞤫 𞤴𞤭𞤥𞤩𞤫. 𞤔𞤵𞥅𞤤𞤭𞤪𞤯𞤫⹁ 𞤶𞤢𞤲𞤺𞤭𞤪𞤤𞤫 𞤫 𞤤𞤵𞥅𞤥𞤮𞥅𞤶𞤭 𞤥𞤢𞤩𞥆𞤢𞥄𞤥𞤢 𞤫 𞤲𞤣𞤫𞤪 𞤤𞤫𞤧𞤯𞤫 𞤯𞤵𞥅𞤯𞤵𞤯𞤫. 𞤑𞤮𞤲𞤮 𞤫 𞤲𞤣𞤫𞤪 𞤤𞤫𞤧𞤯𞤫 𞤀𞤬𞤪𞤭𞤳𞤢𞥄 𞤳𞤫𞥅𞤱𞤵𞤯𞤫⹁ 𞤤𞤵𞥅𞤥𞤮𞥅𞤶𞤭 𞤯𞤭𞤲 𞤲𞤮 𞤵𞤣𞥆𞤭𞤼𞤢𞥄 𞤳𞤮𞤲𞤮 𞤳𞤮 𞤶𞤵𞥅𞤤𞤭𞤪𞤯𞤫 𞤯𞤫𞤲 𞤫 𞤶𞤢𞤲𞤺𞤭𞤪𞤤𞤫 𞤯𞤫𞤲 𞤧𞤮𞤳𞤢𞥄. 𞤉 𞤥𞤭𞥅𞤶𞤮 𞤢𞤲𞤼𞤵𞤩𞤫 𞤺𞤮𞥅⹁ 𞤱𞤢𞤤𞤢𞥄 𞤳𞤮 𞤧𞤮𞤳𞤢𞤲𞤭 𞤶𞤵𞥅𞤤𞤭𞤪𞤯𞤫 𞤫 𞤶𞤢𞤲𞤺𞤭𞤪𞤤𞤫⹁ 𞤤𞤵𞥅𞤥𞤮𞥅𞤶𞤭 𞤯𞤭𞤲 𞤲𞤮 𞤵𞤣𞥆𞤭𞤼𞤭𞥅. 𞤑𞤮𞤲𞤮 𞤲𞤣𞤫 𞤼𞤢𞤱𞤲𞤮𞥅 𞤯𞤵𞥅𞤯𞤵𞤩𞤫 𞤫 𞤲𞤣𞤫𞤪 𞤀𞤬𞤪𞤭𞤳𞤢𞥄⹁ 𞤳𞤮 𞤴𞤮 𞤺𞤮𞤤𞥆𞤵 𞤧𞤮 𞤸𞤫𞤩𞤢 𞤳𞤮 𞤻𞤢𞥄𞤥𞤢⹁ 𞤧𞤮𞤳𞤵𞤺𞤮𞤤 𞤤𞤵𞥅𞤥𞤮𞥅𞤶𞤭 𞤯𞤭𞤲 𞤩𞤫𞤴𞤣𞤢𞤲𞤢𞤴 𞤴𞤭𞤥𞤩𞤫 𞤩𞤫𞤲 𞤼𞤢𞤥𞤨𞤫𞤪𞤫 𞤫 𞤤𞤮𞤪𞥆𞤢.  
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤵𞤯𞥆𞤭⹁ 𞤲𞤺𞤵 𞤪𞤢𞥄𞤩𞤭𞥅 𞤳𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫 𞤯𞤭𞤯𞤭 𞤴𞤭𞤥𞤩𞤫⹁ 𞤲𞤺𞤵 𞤱𞤢𞤪𞤭𞥅 𞤳𞤢𞤣𞤭 𞤵𞤶𞤵𞤲𞤫 𞤼𞤫𞥅𞤥𞤫𞤲𞥋𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤶𞤫𞥅𞤺𞤮𞤮. 𞤂𞤫𞤳𞥆𞤭 𞤥𞤢𞤺𞥆𞤵 𞤸𞤫𞤩𞤢𞥄𞤳𞤭 𞤼𞤢𞤸𞤮. 𞤑𞤮 𞤺𞤮𞥅𞤼𞤯𞤮 𞤱𞤢𞥄𞤱𞤭 𞤼𞤢𞤲⹁ 𞤳𞤮 𞤪𞤫𞥅𞤲𞤼𞤢𞤺𞤮𞤤 𞤫 𞤳𞤮 𞤪𞤢𞥄𞤩𞤭𞤲𞤼𞤢 𞤲𞤺𞤵 𞤳𞤮𞤲.
𞤉𞤥𞤢𞤲𞤵𞤴𞤫𞤤 𞤃𞤢𞤳𞤮𞤪𞤮𞤲⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤊𞤢𞤪𞤢𞤲𞤧𞤭 𞤲𞤣𞤭𞤲⹁ 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤫 𞤢𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥑𞥓 𞤅𞤫𞤯𞤼𞤮⹁ 𞤣𞤵𞥅𞤥𞤭𞤲𞤭𞥅 𞤵𞤬𞤲𞤢𞤺𞤮𞤤 𞤬𞤢𞤪𞤢𞤲𞤧𞤢𞥄𞤩𞤫 𞤩𞤫𞤲 𞤬𞤢𞥄 𞤻𞤢𞤤𞤣𞤲𞤫 𞥑𞥑 𞤁𞤵𞥅𞤶𞤮. 
𞤘𞤭𞤤𞤢 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤣𞤢𞤲𞤳𞤮𞤪𞤯𞤫 𞤬𞤢𞤴𞤩𞤫 𞤯𞤫𞤲 𞤫 𞤣𞤵𞤯𞤫 𞤶𞤢𞤲𞤺𞤭𞤪𞤯𞤫 𞤯𞤫𞤲⹁ 𞤵𞤣𞥆𞤭𞤼𞤭𞤪𞤢𞤴 𞤧𞤫𞥅𞤯𞤢 𞤧𞤫𞥅𞤯𞤢. 𞤑𞤮𞤲𞤮 𞤶𞤢𞤲𞤺𞤢𞤲𞤢𞥄𞤳𞤵𞥅𞤩𞤫 𞤣𞤵𞤯𞤫 𞤥𞤢𞤱𞤯𞤫 𞤯𞤫𞤲 𞤥𞤢𞤩𞥆𞤭𞤼𞤭𞥅 (𞤵𞤣𞥆𞤭𞤼𞤭𞥅) 𞤱𞤮𞥅 𞤳𞤢 𞤷𞤫𞥅𞤯𞤵. 𞤑𞤢𞤤𞤢 𞤳𞤢𞤣𞤭 𞤲𞤮𞤳𞥆𞤵𞥅𞤶𞤫 𞤼𞤮 𞤶𞤢𞤥𞤢𞥄𞤶𞤫 𞤴𞤭𞤥𞤩𞤫 𞤥𞤮𞥅𞤩𞤮𞤼𞤮𞥅⹁ 𞤱𞤢𞤲𞤮 𞤳𞤢 𞤷𞤵𞥅𞤯𞤭 𞤻𞤢𞥄𞤥𞤭𞤪𞤯𞤭⹁ 𞤱𞤫𞥅𞤪𞤭𞥅𞤪𞤯𞤭 𞤫 𞤳𞤢 𞤬𞤭𞤶𞤭𞤪𞤯𞤭⹁ 𞤯𞤭𞤲 𞤯𞤮𞤲 𞤵𞤣𞥆𞤭𞤼𞤢𞤼𞤢𞥄 𞤻𞤢𞤤𞤲𞤣𞤫 𞥑𞥑 𞤣𞤵𞥅𞤶𞤮.
𞤘𞤭𞤤𞤢 𞤻𞤢𞤤𞤲𞤣𞤫 𞥑𞥑 𞤁𞤵𞥅𞤶𞤮⹁ 𞤲𞤢𞤴𞤫𞥅𞤩𞤫 𞤥𞤢𞤤𞥆𞤢 𞤲𞤣𞤮𞤼𞥆𞤭𞥅𞤩𞤫 𞤩𞤫𞤲⹁ 𞤫 𞤳𞤢𞤤𞤢 𞤩𞤫𞤲 𞤱𞤮𞤲𞤣𞤵𞤩𞤫 𞤫 𞤻𞤢𞤦𞥆𞤫𞥅𞤤𞤭 𞤼𞤭𞥅𞤯𞤵𞤯𞤭⹁ 𞤩𞤫𞤲 𞤯𞤮𞤲 𞤲𞤫𞤱𞤲𞤢𞤲𞤼𞤢𞥄𞤳𞤫 𞤴𞤢𞤤𞤼𞤵𞤺𞤮𞤤 𞤩𞤢𞥄𞤱𞤮 𞤧𞤵𞥅𞤥𞤭𞤪𞤯𞤵𞤲 𞤸𞤮𞤲𞤣𞤵𞤳𞤮 𞤫 𞤳𞤭𞤲𞤢𞤤. 𞤊𞤭𞥅 𞤳𞤢𞤤𞤢 𞤴𞤭𞤥𞤩𞤫 𞤩𞤫𞤲 𞤲𞤮 𞤲𞤫𞤱𞤲𞤢𞥄𞤲𞤢𞥄 𞤴𞤢𞤤𞤼𞤵𞤺𞤮𞤤 𞤺𞤭𞤤𞤢 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤳𞤫𞥅𞤪𞤭 𞤤𞤫𞤧𞤣𞤭 𞤊𞤢𞤪𞤢𞤲𞤧𞤭 𞤯𞤭𞤲 𞤵𞤣𞥆𞤭𞤼𞤢𞤲𞤼𞤢𞥄𞤳𞤫 𞤧𞤮 𞤱𞤮𞤲𞤢𞥄 𞤤𞤫𞤧𞤯𞤫 𞤉𞤪𞤮𞤨 𞤯𞤫𞤲.
𞤃𞤢𞤳𞤮𞤪𞤮𞤲 𞤸𞤮𞤤𞥆𞤭 𞤳𞤢𞤣𞤭 𞤫 𞤴𞤫𞤱𞤼𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲 𞤱𞤮𞤲𞤣𞤫 𞤺𞤭𞤤𞤢 𞥑𞥑 𞤁𞤵𞥅𞤶𞤮⹁ 𞤺𞤮𞤲𞤥𞤲𞤢𞤼𞤫𞥅𞤪𞤭 𞤥𞤢𞤳𞥆𞤮 𞤲𞤣𞤭𞤲 𞤫 𞤢𞤪𞤣𞤭𞥅𞤩𞤫 𞤺𞤵𞤪𞤫 𞤯𞤫𞤲 𞤸𞤵𞥅𞤱𞤮𞤲𞥋𞤣𞤭𞤪𞤢𞤴 𞤲𞤮 𞤩𞤫 𞤱𞤫𞥅𞤩𞤭𞤲𞤭𞤪𞤢𞤲𞤢 𞤳𞤢𞤤𞤢 𞤬𞤢𞤪𞤢𞤲𞤧𞤭𞥅𞤶𞤮 𞤸𞤫𞤩𞤵𞤺𞤮𞤤 𞤧𞤵𞥅𞤥𞤭𞤪𞤯𞤵𞤲 𞤸𞤵𞤲𞤣𞤵𞤳𞤮 𞤫 𞤳𞤭𞤲𞤢𞤤.  
𞤃𞤢𞤑𞤮𞤪𞤮𞤲 𞤱𞤭𞤭 𞤳𞤢𞤣𞤭 𞤮 𞤤𞤢𞤲𞤣𞤭𞤳𞤫 𞤥𞤢𞤲𞤳𞤭𞤪𞤯𞤫 𞤊𞤪𞤢𞤲𞤧𞤭 𞤯𞤫𞤲⹁ 𞤴𞤮 𞤯𞤫 𞤬𞤢𞤩𞥆𞤭𞤼𞤢𞤲 (𞤲𞤫𞥅𞤩𞤲𞤭𞤼𞤢𞤲) 𞤻𞤢𞤱𞤤𞤭𞥅𞤩𞤫 𞤩𞤫𞤲⹁ 𞤸𞤢𞤨𞥆𞤵 𞤻𞤢𞤥𞤢𞥄𞤤𞤫 𞤯𞤫 𞤩𞤫 𞤰𞤫𞤼𞥆𞤭 𞤯𞤫𞤲. 𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫 𞤺𞤮𞤥𞤲𞤢𞤼𞤫𞥅𞤪𞤭 𞤲𞤣𞤭𞤲 𞤲𞤮 𞤸𞤭𞤼𞥆𞤭𞤲𞤭 𞤬𞤭𞥅 𞤸𞤫𞤩𞤵𞤺𞤮𞤤 𞤤𞤫𞤳𞥆𞤭 𞤸𞤭𞤱𞤭𞤪𞤳𞤭 𞤳𞤢𞤻𞤵𞤲 𞤫 𞤤𞤫𞤳𞥆𞤭 𞤻𞤢𞤱𞤲𞤣𞤭𞤪𞤳𞤭 𞤑𞤮𞤾𞤭𞤣-𞥑𞥙.
𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤉𞤥𞤢𞤲𞤵𞤴𞤫𞤤 𞤃𞤢𞤳𞤮𞤪𞤮𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤊𞤢𞤪𞤢𞤲𞤧𞤭 𞤲𞤮 𞤸𞤢𞥄𞤲𞤭 𞤱𞤢𞤤𞥆𞤭𞤼𞤢𞥄𞤣𞤫 𞤀𞤬𞤪𞤭𞤳𞤢𞥄 𞤫 𞤦𞤢𞤲𞤽𞤫 𞤸𞤢𞤩𞤵𞤺𞤮𞤤 𞤲𞤺𞤵𞥅 𞤻𞤢𞤱𞤵 𞤳𞤢𞤻𞤵𞤲 𞤫 𞤳𞤢 𞤦𞤢𞤲𞤽𞤫 𞤥𞤢𞤪𞤢𞤤. 𞤑𞤢 𞤦𞤢𞤲𞤽𞤫 𞤥𞤢𞤪𞤢𞤤⹁ 𞤮 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤊𞤢𞤪𞤢𞤲𞤧𞤭 𞤦𞤫 𞤉𞤪𞤮𞥅𞤨⹁ 𞤲𞤮 𞤸𞤢𞥄𞤲𞤭 𞤥𞤮𞤲𞤼𞤢𞤲𞤣𞤫 𞤤𞤫𞤧𞤯𞤫 𞤀𞤬𞤪𞤭𞤳𞤢𞥄 𞤯𞤫𞤲 𞤻𞤢𞤥𞤢𞥄𞤤𞤫 𞤯𞤫 𞤯𞤫 𞤶𞤮𞤺𞤢𞤲𞤭 𞤤𞤫𞤴𞤯𞤫 𞤩𞤢𞤥𞤼𞤭𞥅𞤯𞤫 𞤯𞤫𞤲.
𞤀𞤣𞤮 𞤃𞤢𞤳𞤮𞤪𞤮𞤲 𞤴𞤮 𞤤𞤢𞤲𞤣𞤮 𞤯𞤵𞤥⹁ 𞤸𞤢𞤪𞤭 𞤑𞤮𞥅𞤸𞤮𞥅𞤶𞤮 𞤳𞤢𞤼𞤮𞤤𞤭𞤳𞤭𞥅𞤩𞤫 𞤩𞤫𞤲⹁ 𞤤𞤢𞤲𞤣𞤭𞤲𞤮 𞤯𞤵𞤥 𞤻𞤢𞤤𞤲𞤣𞤫 𞤶𞤵𞥅𞤤𞤣𞤫𞥅𞤪𞤫 𞤆𞤢𞤧𞤳𞤢 𞤲𞤣𞤫𞤲. 𞤃𞤢𞤲𞤳𞤭𞤪𞤺𞤢𞤤 𞤀𞤣𞤵𞤲𞤢𞤴𞤢𞤲𞤳𞤫𞤱𞤢𞤤 𞤫 𞤲𞤶𞤵𞤩𞥆𞤵𞤤𞤭 𞤴𞤮𞤺𞤢𞥄𞤶𞤭⹁ 𞤤𞤢𞤲𞤣𞤭𞤲𞤮 𞤯𞤵𞤥 𞤲𞤣𞤭𞤺𞤢 𞤤𞤫𞤱𞤪𞤵 𞤐𞤥𞤮𞥅𞤴𞤮.   
𞤉 𞤲𞤣𞤫𞤪 𞤯𞤭𞥅 𞤣𞤵𞥅𞤩𞤭 𞤧𞤢𞤨𞥆𞤮 𞤧𞤢𞤳𞥆𞤭𞤼𞤭𞥅𞤯𞤭 𞤯𞤮𞥅 𞤼𞤵𞤲⹁ 𞤻𞤢𞤥𞤢𞥄𞤲𞤣𞤫 𞤀𞤬𞤪𞤭𞤳𞤢𞥄 𞤲𞤣𞤫𞤲 𞤯𞤭𞤥𞥆𞤭𞤼𞤭𞥅 𞤸𞤢𞥄 𞤲𞤣𞤫 𞤴𞤮𞤼𞥆𞤭𞤳𞤫 𞤁𞤢𞤤𞤢𞥄𞤶𞤭 𞤣𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤶𞤮𞤱𞤭 (𞤣𞤵𞤶𞤵𞤲𞤫 𞥓𞥖𞥕).
𞤙𞤢𞤥𞤢𞥄𞤤𞤫 𞤯𞤫𞤲 𞤳𞤮 𞤣𞤮𞤲𞤺𞤢𞤤 𞤼𞤭𞥅𞤯𞤵𞤲𞥋𞤺𞤢𞤤 𞤱𞤮𞤲𞤢𞤲𞤣𞤫 𞤤𞤫𞤴𞤯𞤫 𞤀𞤬𞤪𞤭𞤳𞤢𞥄 𞤯𞤫𞤲. 𞤉 𞤥𞤭𞤧𞤢𞤤⹁ 𞤲𞤮 𞤬𞤢𞤱𞤭𞥅 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲 𞤴𞤮𞤩𞤵𞤺𞤮𞤤 𞤳𞤮 𞤩𞤢𞤣𞤭𞥅 𞤁𞤢𞤤𞤢𞥄𞤶𞤭 𞤣𞤵𞤦𞤵𞤲𞤫 𞤼𞤫𞥅𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 (𞤣𞤵𞤦𞤵𞤲𞤫 𞥑𞥓𞥐$ ). 𞤍𞤵𞤥 𞤲𞤮 𞤩𞤵𞤪𞤭 𞤳𞤮 𞤘𞤭𞤲𞤫 𞤫𞤩𞥆𞤭 𞤬𞤫𞥅 𞤸𞤫𞤩𞥆𞤭𞤼𞤢𞤺𞤮𞤤 𞤘𞤢𞤲𞤣𞤫 𞤼𞤮𞥅𞤱𞤯𞤫 𞤫 𞤱𞤭𞤯𞤼𞤮. 𞤐𞤮 𞤩𞤵𞤪𞤣𞤭 𞤳𞤢𞤣𞤭 𞤷𞤮𞤱𞤢𞤤𞥆𞤫 𞤳𞤮 𞤘𞤭𞤲𞤫 𞤫𞤩𞥆𞤭 𞤳𞤮𞤲 𞤬𞤭𞥅 𞤣𞤫𞤥𞤢𞤤. 𞤑𞤢 𞤦𞤢𞤲𞤽𞤫 𞤣𞤫𞤥𞤢𞤤⹁ 𞤘𞤭𞤲𞤫 𞤲𞤮 𞤫𞤩𞥆𞤭 𞤣𞤵𞤦𞤵𞤲𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤶𞤫𞥅𞤯𞤭𞤯𞤭. 𞤍𞤵𞤥 𞤴𞤮𞤲𞤢𞥄 𞤸𞤢𞤴 𞤲𞤢𞤴𞤢𞤩𞤢𞤤 𞤷𞤮𞤺𞥆𞤵 𞤻𞤢𞤥𞤢𞥄𞤲𞤣𞤫 𞤲𞤣𞤫𞤲.
𞤅𞤮 𞤻𞤢𞤥𞤢𞥄𞤤𞤫 𞤯𞤫𞤲 𞤥𞤮𞤥𞤼𞤢𞥄𞤥𞤢⹁ 𞤷𞤮𞤺𞥆𞤵 𞤻𞤢𞤥𞤢𞥄𞤲𞤣𞤫 𞤲𞤣𞤫 𞤲𞤮 𞤱𞤢𞥄𞤱𞤢𞥄 𞤸𞤵𞥅𞤱𞤼𞤮𞤪𞤫𞥅𞤣𞤫 𞤫 𞤲𞤮𞤳𞥆𞤵𞥅𞤶𞤫 𞤸𞤭𞤼𞥆𞤢𞤲𞤯𞤫 𞤴𞤭𞤥𞤩𞤫 𞤩𞤫𞤲.  
𞤉 𞤐𞤢𞤧𞤢𞥄𞤲𞤣𞤫⹁ 𞤻𞤢𞤤𞤲𞤣𞤫 𞥙 𞤅𞤫𞤯𞤼𞤮 𞥒𞥐𞥒𞥐⹁ 𞤀𞤤𞤬𞤢𞥄 𞤳𞤮𞤲𞤣𞤫⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲⹁ 𞤴𞤢𞤤𞤼𞤵𞤲𞤮 𞤧𞤫𞤨𞥆𞤭 𞤧𞤫𞥅𞤯𞤢 𞤲𞤣𞤫𞤪 𞤧𞤢𞥄𞤪𞤫 𞤑𞤢𞤤𞤵𞤥 𞤬𞤭𞥅 𞤬𞤫𞤲𞥆𞤵𞤺𞤮𞤤 𞤱𞤭𞤵𞤲𞤮𞥅𞤩𞤫 𞤩𞤫𞤲 𞤮𞤥𞤮 𞤲𞤢𞤱𞤲𞤭. 𞤉 𞤲𞤣𞤫𞤪 𞤧𞤫𞤨𞥆𞤮 𞤥𞤢𞤳𞥆𞤮⹁ 𞤮 𞤱𞤫𞥅𞤩𞤭𞤼𞤭 𞤳𞤮 𞤸𞤢𞤱𞤲𞤭𞥅 𞤬𞤢𞥄𞤣𞤫 𞤫 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙.
𞤌 𞤱𞤭𞤭 : ” 𞤌𞤐 𞤴𞤭𞤭𞥅 𞤳𞤮 𞤱𞤮𞤲𞤭 𞤫 𞤬𞤫𞤰𞥆𞤵𞤣𞤫 𞤋𞤼𞤢𞤤𞤭𞥅؟ 𞤌𞤲 𞤬𞤢𞥄𞤤𞤢 𞤴𞤮 𞤧𞤭𞤬𞤢 𞤥𞤵𞤲 𞤱𞤢𞤯𞤵 𞤯𞤮𞥅؟ 𞤀𞤱𞤢 𞤸𞤫𞤯𞤭𞤼𞤫𞥅 𞤻𞤢𞤱𞤲𞤣𞤮𞥅𞤩𞤫 𞤩𞤫𞤲….𞤦𞤭𞤥𞤦𞤭⹁ 𞤧𞤮𞥅𞤯𞤫𞥅 𞤸𞤢𞥄 𞤥𞤮𞤰𞥆𞤢⹁ 𞤱𞤵𞤤𞤲𞤮𞤲 𞤳𞤢𞤣𞤭 𞤲𞤣𞤭𞤴𞤢𞤲⹁ 𞤴𞤢𞤪𞤮𞤲. 𞤑𞤢𞤤𞤢 𞤥𞤢𞤪𞤵𞤯𞤮 𞤬𞤫𞥅𞤪𞤫 𞤥𞤵𞤲⹁  𞤴𞤮 𞤧𞤮𞥅𞤣𞤮𞤲 𞤥𞤫𞤲𞤼𞤭𞤤𞤢𞤼𞤮𞤲⹁ 𞤱𞤵𞤼𞤢 𞤳𞤢 𞤲𞤣𞤫𞤪 𞤳𞤭𞤲𞤫…”
𞤉𞤲 𞤢𞤲𞤣𞤭𞤲𞤼𞤭𞤲𞤢𞤴 𞤲𞤮𞤲 𞤴𞤭𞤥𞤩𞤫 𞤩𞤫𞤲⹁ 𞤱𞤮𞤲𞤣𞤫 𞤴𞤢𞤥𞤭𞤪𞤮𞥅𞤪𞤫 𞤀𞤤𞤬𞤢 𞤳𞤮𞤲𞤣𞤫 𞤲𞤣𞤫𞤲 𞤸𞤵𞤥𞤢𞥄𞤳𞤭 𞤸𞤢𞤴 𞤫 𞤲𞤮𞤳𞥆𞤵. 𞤏𞤮𞤲𞤢𞥄 𞤲𞤮𞤲  𞤳𞤢𞤣𞤭 𞤫 𞤺𞤢𞤲𞤣𞤢𞤤 𞤻𞤢𞤱𞤲𞤣𞤮𞥅𞤩𞤫 𞤥𞤢𞤤𞥆𞤢 𞤢𞤲𞤼𞤵𞤩𞤫 𞤮 𞤼𞤭𞤨𞥆𞤭 𞤫 𞤥𞤵𞤲. 𞤖𞤢𞤪𞤢𞤴 𞤲𞤮𞤥 𞤳𞤮 𞤸𞤵𞥅𞤲𞤣𞤫 𞤽𞤢𞤤𞤯𞤭𞤲𞤣𞤫 𞤱𞤮𞤲𞤭 𞤳𞤮 𞤮  𞤸𞤮𞤤𞥆𞤭 𞤯𞤮𞤲 .
𞤃𞤮𞤲𞤮 𞤬𞤢𞥄𞤤𞤢 𞤪𞤫𞤲𞤼𞤢𞥄𞤣𞤫 𞤫 𞤲𞤺𞤵𞥅 𞤻𞤢𞤱𞤵⹁ 𞤴𞤮 𞤮𞤲𞤼𞤭𞤺𞤭 𞤻𞤫𞤲𞤼𞤭𞤲 𞤯𞤫𞥅 𞤼𞤮𞤩𞥆𞤫 𞤯𞤮𞥅:
 
𞤧𞤮𞥅𞤯𞤮𞤪𞤢 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲 𞤫 𞤧𞤢𞥄𞤦𞤵𞤲𞤣𞤫 𞤧𞤮𞥅𞤲𞤮 𞤳𞤢𞤤𞤢⹁ 𞤴𞤭𞤪𞤺𞤢 𞤸𞤢𞥄 𞤤𞤢𞥄𞤩𞤢 𞤸𞤢𞤴 𞤸𞤢𞤳𞥆𞤵𞤲𞤣𞤫 𞤳𞤮𞤤𞥆𞤭 𞤯𞤭𞤲 𞤫 𞤩𞤢𞥄𞤱𞤮 𞤲𞤫𞤱𞤫 𞤯𞤫𞤲.
𞤈𞤫𞤲𞤼𞤮𞥅 𞤫 𞤥𞤮𞤺𞥆𞤢𞤺𞤮𞤤 𞤥𞤢𞤤𞥆𞤢 𞤩𞤢𞤣𞤢𞤺𞤮𞤤 𞤴𞤭𞤥𞤩𞤫 𞤼𞤫𞤲𞤼𞤭𞤲𞤭𞥅 𞤩𞤫𞤲 𞤱𞤮𞤲𞤵𞤩𞤫 𞤯𞤮𞤶𞥆𞤵𞤣𞤫. 𞤈𞤫𞤲𞤼𞤮𞥅 𞤫 𞤴𞤢𞤸𞤵𞤺𞤮𞤤 𞤳𞤢 𞤴𞤭𞤥𞤩𞤫 𞤥𞤮𞥅𞤩𞤭𞥅⹁ 𞤱𞤢𞤲𞤮 𞤳𞤢 𞤤𞤵𞥅𞤥𞤮 𞤫 𞤳𞤢 𞤣𞤵𞤯𞤫.
𞤧𞤮 𞤼𞤢𞤱𞤭𞥅 𞤳𞤮 𞤦𞤫𞥅 𞤮𞤲𞤼𞤭𞤺𞤭 𞤴𞤢𞤤𞤼𞤢⹁ 𞤳𞤮 𞤴𞤮 𞤮 𞤧𞤵𞥅𞤥𞤵 𞤴𞤫𞥅𞤧𞤮 𞤲𞤺𞤮𞤲 𞤫 𞤳𞤭𞤲𞤫 𞤯𞤫𞤲⹁ 𞤮 𞤢𞤷𞥆𞤢 𞤫𞤥𞤦𞤫𞤪𞤫 𞤼𞤫𞤨𞥆𞤫 𞤼𞤢𞤼𞤭 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤱𞤮𞤲𞤵𞤩𞤫 𞤧𞤫𞤪𞤢 𞤥𞤢𞤳𞥆𞤮 𞤼𞤫𞤲𞤼𞤭𞤲𞤭𞥅 𞤩𞤫𞤲 𞤱𞤮𞤲𞤵𞤩𞤫 𞤯𞤵𞤶𞥆𞤮𞤣𞤫 𞤥𞤢𞥄 𞤭𞥅𞤤𞤵𞤣𞤫.
𞤈𞤫𞤲𞤼𞤮𞥅 𞤫 𞤧𞤢𞤤𞤥𞤭𞤲𞤭𞤪𞤺𞤮𞤤 𞤴𞤭𞤥𞤩𞤫 𞤲𞤢𞤲𞤺𞤵𞤺𞤮𞤤 𞤶𞤵𞥅𞤯𞤫. 𞤅𞤮 𞤼𞤢𞤱𞤭𞥅 𞤦𞤫𞥅 𞤮𞤲𞤼𞤭𞤺𞤭 𞤧𞤢𞤤𞤥𞤭𞤲𞤢 𞤺𞤮𞥅𞤼𞤯𞤮⹁ 𞤳𞤮 𞤴𞤮 𞤮𞤲𞤼𞤭𞤺𞤭 𞤼𞤮𞤱𞤲𞤢𞤲 𞤥𞤮 𞤶𞤵𞥅𞤯𞤫 𞤯𞤫𞤲 𞤳𞤢 𞤱𞤮𞤯𞥆𞤭𞥅.
𞤪𞤫𞤲𞤼𞤮𞤯𞤮𞤲 𞤫 𞤥𞤫𞥅𞤥𞤵𞤺𞤮𞤤 𞤴𞤫𞥅𞤧𞤮 𞤥𞤮𞤲 𞤲𞤺𞤮𞤲
𞤅𞤭 𞤮𞤲 𞤯𞤮𞤶𞥆𞤢𞤴 𞤥𞤢𞥄 𞤮𞤲 𞤭𞥅𞤤𞤢𞤴⹁ 𞤯𞤮𞤶𞥆𞤫𞥅 𞤥𞤢𞤤𞥆𞤢 𞤭𞥅𞤤𞤫𞥅 𞤳𞤢 𞤲𞤣𞤫𞤪 𞤧𞤮𞤩𞥆𞤵𞤲𞥋𞤺𞤮 𞤥𞤮𞤲. 𞤏𞤮𞤼𞤢 𞤮𞤲 𞤯𞤮𞤶𞥆𞤵⹁ 𞤼𞤮𞤱𞤢 𞤮𞤲 𞤭𞥅𞤤𞤵 𞤳𞤢 𞤲𞤣𞤫𞤪 𞤲𞤫𞤱𞤫 𞤥𞤮𞤲
𞤥𞤮 𞤧𞤮𞤺𞤭𞤼𞤭𞤳𞤫 𞤲𞤮 𞤱𞤮𞤲𞤣𞤭 𞤫 𞤻𞤢𞤱𞤵⹁ 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤲𞤮𞤣𞥆𞤢 𞤪𞤢𞤽𞤢𞤥𞤫 𞤯𞤫 𞤶𞤮𞤲𞥆𞤢 𞤯𞤫𞤲 𞤯𞤫𞤲.
 
𞤑𞤵𞤯𞤮𞤤: 𞤇𞤮𞥅𞤴𞤭 𞤄𞤢𞥄 
𞤀𞤼𞤮𞤲𞤭𞥅⹁ 𞤊𞤢𞤪𞤢𞤲𞤧𞤭
𞤑𞤮𞤾𞤭𞤣-𞥑𞥙 𞤳𞤮 𞤻𞤢𞤱𞤵 𞤬𞤮𞥅𞤬𞤢𞥄𞤲𞤺𞤮 𞤪𞤢𞥄𞤩𞤢𞤴𞤲𞤺𞤵 𞤲𞤢𞤲𞤣𞤭𞤼𞤢𞤴𞤲𞤺𞤵 𞤫 𞤱𞤢𞤦𞤢𞥄. 𞤋𞤲’𞤺𞤵 𞤩𞤢𞤲𞤺𞤭𞤪𞤢 𞤯𞤮𞤴𞤪𞤵⹁ 𞤶𞤮𞤲𞤼𞤫 𞤥𞤢𞤤𞥆𞤢 𞤲𞤺𞤵𞤤𞤫𞥅𞤲𞤣𞤭 𞤩𞤢𞤤𞤲𞤣𞤵 𞤳𞤢𞤻𞤵𞤲 𞤫 𞤧𞤢𞤼𞥆𞤭𞤪𞤫𞥅𞤣𞤫 𞤬𞤮𞥅𞤬𞤢𞥄𞤲𞤺𞤮. 𞤑𞤮𞤱𞤭𞤣-𞥑𞥙 𞤲𞤮 𞤥𞤮𞤬𞤼𞤭 𞤳𞤮𞤲𞤺𞤭 𞤼𞤢𞤼𞤭.
𞤐𞤺𞤵𞥅 𞤻𞤢𞤱𞤵 𞤸𞤫𞤩𞤢𞤲𞤢𞥄𞤳𞤢 𞤤𞤫𞤳𞥆𞤭 𞤼𞤢𞤸𞤮. 𞤅𞤮 𞤲𞤺𞤵 𞤪𞤢𞥄𞤩𞤭𞥅 𞤲𞤫𞤯𞥆𞤮⹁ 𞤻𞤢𞤱𞤲𞤣𞤮𞥅𞤩𞤫 𞤩𞤫𞤲 𞤳𞤮 𞤱𞤢𞥄𞤱𞤢𞤲𞤭 𞤮𞤲𞤼𞤭𞤺𞤭⹁ 𞤳𞤮 𞤸𞤫𞤩𞥆𞤭𞤼𞤢𞤺𞤮𞤤 𞤥𞤵𞥅𞤧𞤫𞥅𞤲𞤣𞤭 𞤲𞤣𞤭𞤲. 𞤉 𞤥𞤭𞤧𞤢𞤤⹁ 𞤧𞤮 𞤮𞤲𞤼𞤭𞤺𞤭 𞤢𞤷𞥆𞤭𞥅 𞤱𞤢𞥄𞤱𞤵𞤣𞤫 𞤬𞤮𞥅𞤬𞤢𞤲𞤬𞤮𞤤 𞤸𞤮𞥅𞤪𞤫 𞤥𞤵𞤲⹁ 𞤩𞤫 𞤱𞤢𞤤𞥆𞤭𞤼𞤮𞥅 𞤥𞤮 𞤲𞤮 𞤮 𞤸𞤫𞤩𞤭𞤪𞤢 𞤸𞤫𞤲𞤣𞤵 𞤫 𞤲𞤣𞤫𞤪 𞤶𞤮𞤨𞤫 𞤥𞤢𞤳𞥆𞤮.
𞤑𞤮 𞤱𞤭𞤪𞤮𞥅𞤧𞤵 𞤥𞤢𞤤𞥆𞤢 𞤲𞤺𞤭𞤤𞤳𞤵 𞤶𞤫𞤴𞤢𞥄𞤲𞤺𞤵 𞤫 𞤪𞤫𞤲𞤣𞤮 𞤦𞤭𞤪𞤮𞥅𞤷𞤭 𞤳𞤮𞤪𞤮𞥅𞤲𞤢 𞤯𞤭𞤲 𞤱𞤮𞤲𞤭 𞤳𞤮 𞤢𞤣𞥆𞤢𞤼𞤢 𞤑𞤮𞤾𞤭𞤣-𞥑𞥙.
𞤑𞤮𞤾𞤭𞥅𞤣-𞥑𞥙 𞤲𞤮 𞤪𞤢𞥄𞤩𞤭𞤪𞤢 𞤥𞤮𞤺𞥆𞤢𞤺𞤮𞤤 𞤥𞤢𞤤𞥆𞤢 𞤱𞤮𞤲𞤵𞤺𞤮𞤤 𞤼𞤢𞤳𞥆𞤮 𞤱𞤮𞤲𞤣𞤵𞤯𞤮 𞤫 𞤲𞤺𞤵𞥅 𞤻𞤢𞤱𞤵 𞤲𞤣𞤫 𞤮𞤲𞤼𞤭𞤺𞤭 𞤲𞤮 𞤯𞤮𞤶𞥆𞤢 𞤥𞤢𞤤𞥆𞤢 𞤲𞤮 𞤭𞥅𞤤𞤢. 𞤐𞤺𞤵𞥅 𞤻𞤢𞤱𞤵 𞤲𞤮 𞤸𞤫𞤩𞤮𞤪𞤢 𞤳𞤢𞤣𞤭 𞤥𞤫𞥅𞤥𞤵𞤺𞤮𞤤 𞤲𞤮𞤳𞥆𞤵 𞤳𞤢 𞤱𞤭𞤪𞤮𞥅𞤧𞤵 𞤲𞤺𞤵𞤲 𞤱𞤮𞤲𞤭⹁ 𞤪𞤫𞤬𞤼𞤭 𞤥𞤫𞥅𞤥𞤢 𞤺𞤭𞤼𞤫 𞤥𞤵𞤲⹁ 𞤸𞤭𞤲𞤫𞤪𞤫 𞤥𞤵𞤲 𞤥𞤢𞤤𞥆𞤢 𞤸𞤵𞤲𞤣𞤵𞤳𞤮 𞤥𞤵𞤲.
𞤐𞤣𞤫 𞤼𞤢𞤱𞤲𞤮𞥅 𞤲𞤺𞤵𞥅 𞤻𞤢𞤱𞤵 𞤢𞤤𞤢𞥄 𞤤𞤫𞤳𞥆𞤭⹁ 𞤳𞤮 𞤪𞤫𞥅𞤲𞤢𞤺𞤮𞤤 𞤫 𞤸𞤢𞤯𞤢𞥄𞤯𞤭 𞤯𞤭𞤲⹁ 𞤣𞤢𞤯𞤭𞤲𞤼𞤢 𞤮𞤲𞤼𞤭𞤺𞤭 𞤪𞤢𞥄𞤩𞤵𞤺𞤮𞤤 𞤲𞤺𞤵. 𞤃𞤮𞤲𞤮 𞤬𞤢𞥄𞤤𞤢 𞤪𞤫𞤲𞤼𞤢𞥄𞤣𞤫 𞤫 𞤲𞤺𞤵𞥅 𞤻𞤢𞤱𞤵⹁ 𞤴𞤮 𞤮𞤲𞤼𞤭𞤺𞤭 𞤻𞤫𞤲𞤼𞤭𞤲 𞤯𞤫𞥅 𞤼𞤮𞤩𞥆𞤫 𞤯𞤮𞥅:
𞤥𞤮 𞤧𞤮𞤺𞤭𞤼𞤭𞤳𞤫 𞤲𞤮 𞤱𞤮𞤲𞤣𞤭 𞤫 𞤻𞤢𞤱𞤵⹁ 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤲𞤮𞤣𞥆𞤢 𞤪𞤢𞤽𞤢𞤥𞤫 𞤯𞤫 𞤶𞤮𞤲𞥆𞤢 𞤯𞤫𞤲 𞤯𞤫𞤲
𞤊𞤫𞤱𞤲𞤣𞤮 𞤸𞤢𞤲𞤣𞤫⹁ 𞤑𞤮𞤾𞤭𞤣-𞥑𞥙 𞤲𞤢𞤲𞤺𞤭𞥅 𞤳𞤮 𞤴𞤢𞤱𞤼𞤭 𞤣𞤵𞤦𞤵𞥅𞤪𞤫 𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤶𞤫𞥅𞤺𞤮𞤮 𞤴𞤭𞤥𞤩𞤫. 𞤐𞤺𞤵 𞤱𞤢𞤪𞤭𞥅 𞤳𞤢𞤣𞤭 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤲𞤢𞤴𞤭 𞤫 𞤶𞤫𞥅𞤯𞤭𞤯𞤭.
𞤑𞤮 𞤱𞤮𞤲𞤭 𞤧𞤢𞤦𞤵 𞤮 𞤧𞤮𞤪𞤼𞤢𞥄𞤣𞤫⹁ 𞤳𞤮 𞤲𞤣𞤫 𞤼𞤢𞤱𞤲𞤮𞥅 𞤮 𞤢𞤤𞤢𞥄 𞤤𞤢𞥄𞤱𞤮𞤤 𞤲𞤮 𞤮 𞤩𞤫𞤤𞤼𞤮𞤪𞤢 𞤔𞤮𞥅 𞤄𞤢𞤴𞤣𞤫𞤲 𞤳𞤢 𞤤𞤭𞤥𞤮𞥅𞤪𞤫 𞤲𞤺𞤢𞤳𞥆𞤭𞤤𞤢𞥄𞤩𞤫. 𞤚𞤫𞤲𞤼𞤭𞤲𞤭𞥅 𞤬𞤫𞤱𞤲𞤣𞤮 𞤳𞤢 𞤲𞤺𞤵𞥅 𞤻𞤢𞤻𞤵 𞤑𞤮𞤪𞤮𞥅𞤲𞤢 𞤶𞤢𞥄𞤤𞤭𞥅 𞤀𞤥𞤫𞤪𞤭𞤳𞤢𞥄.
𞤑𞤮 𞤸𞤫𞤩𞤵𞤲𞤮𞥅𞤯𞤮 𞤱𞤮𞥅 𞤲𞤺𞤢𞤳𞥆𞤭𞤤𞤢𞥄𞤩𞤫 𞥑𞥙𞥙𞥑⹁ 𞤣𞤢𞤪𞤮𞤼𞤮𞥅 𞤫 𞤭𞤲𞤣𞤫 𞤬𞤫𞤣𞥆𞤫 𞤣𞤫𞤥𞤮𞤳𞤢𞤪𞤢𞤲𞤳𞤮𞥅𞤩𞤫 𞤩𞤫𞤲. 𞤘𞤭𞤤𞤢 𞤲𞤮𞤲 𞤲𞤺𞤮𞥅 𞤧𞤵𞤩𞤮 𞤬𞤵𞤯𞥆𞤭⹁ 𞤔𞤮𞥅 𞤦𞤢𞤴𞤣𞤫𞤲 𞤸𞤫𞤩𞤭𞥅 𞤲𞤺𞤢𞤳𞥆𞤭𞤤𞤢𞥄𞤩𞤫 𞥑𞥑𞥙𞥖 (𞤵𞤶𞤵𞤲𞤫𞤪𞤫 𞤫 𞤼𞤫𞥅𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤲𞤢𞤴𞤭 𞤫 𞤶𞤫𞥅𞤺𞤮𞤮). 𞤄𞤫𞤪𞤲𞤭𞥅 𞤅𞤢𞤲𞤣𞤫𞤪𞤧 𞤳𞤮 𞥘𞥘𞥓 (𞤼𞤫𞥅𞤥𞤫𞤯𞥆𞤫 𞤶𞤫𞥅𞤼𞤢𞤼𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤫 𞤼𞤢𞤼𞤭) 𞤨𞤫𞤼 𞤱𞤮𞤲𞤭 𞤳𞤮 𞤮 𞤸𞤫𞤩𞤭. 𞤍𞤫𞥅 𞤂𞤢𞤪𞤫 𞤸𞤫𞤣𞥆𞤭𞥅𞤯𞤫 𞤳𞤢 𞤧𞤵𞤩𞤮 𞤲𞤺𞤮𞤲 𞤱𞤢𞤯𞤢𞥄𞤤𞤭 𞤯𞤮𞤲 𞤼𞤢𞤸𞤮⹁ 𞤳𞤮 𞤔𞤮𞥅 𞤄𞤢𞤴𞤣𞤫𞤲 𞤯𞤫 𞤩𞤵𞤪𞤭 𞤱𞤮𞤲𞤢𞤲𞤣𞤫.  
𞤔𞤮𞥅𞤲𞤭 𞤲𞤮𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅 𞤳𞤮 𞤔𞤮𞥅 𞤄𞤢𞤴𞤣𞤫𞤲 𞤼𞤵𞤲 𞤸𞤫𞤣𞥆𞤭𞥅⹁ 𞤳𞤮 𞤳𞤢𞤲𞤳𞤮 𞤣𞤢𞤪𞤮𞤼𞤮𞥅 𞤳𞤢 𞤧𞤵𞤩𞤵 𞤥𞤢𞤱𞤲𞤺𞤮 𞤧𞤢𞥄𞤼𞤭𞥅𞤲𞤺𞤮 𞤫 𞤥𞤢𞤱𞤦𞤢𞥄𞤪𞤫⹁ 𞤻𞤢𞤤𞤲𞤣𞤫 𞥓 𞤔𞤮𞤤𞤮 𞥒𞥐𞥒𞥐. 𞤐𞤣𞤫𞤲 𞤻𞤢𞤤𞤲𞤣𞤫⹁ 𞤳𞤮 𞤸𞤢𞤳𞥆𞤵𞤲𞥋𞤣𞤫 𞤥𞤢𞤳𞥆𞤮 𞤫 𞤁𞤮𞤲𞤢𞤤 𞤚𞤮𞤪𞤮𞤥𞤨 𞤱𞤮𞤲𞤭 𞤳𞤮 𞤢𞤥𞤫𞤪𞤭𞤳𞤢𞥄𞤩𞤫 𞤩𞤫𞤲 𞤧𞤵𞤩𞤮𞤼𞤮𞥅 𞤳𞤮 𞤤𞤢𞥄𞤥𞤮𞥅 𞤩𞤫 𞤺𞤭𞤤𞤢 𞥒𞥐𞥒𞥑 𞤬𞤭𞥅 𞤣𞤵𞥅𞤩𞤭 𞤲𞤢𞤴𞤭.
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤫𞥅𞤻𞤭 𞤀𞤥𞤫𞤪𞤭𞤳𞤢𞥄⹁ 𞤲𞤺𞤵 𞤪𞤢𞥄𞤩𞤭𞥅 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤲𞤢𞤴𞤭 (𞥔𞥐𞥐 𞥐𞥐𞥐). 𞤐𞤺𞤵 𞤱𞤢𞤪𞤭𞥅 𞤳𞤢𞤣𞤭 𞤳𞤮 𞤩𞤢𞤣𞤭𞥅 𞤵𞤶𞤵𞤲𞤫 𞤧𞤢𞤨𞥆𞤮-𞤫-𞤼𞤢𞤼𞤭 (𞥑𞥓 𞥐𞥐𞥐). 𞤑𞤮𞤲𞤮 𞤳𞤮 𞤢𞤧𞤼𞤵𞤦𞤢𞥄𞤳𞤮𞥅𞤩𞤫 𞤩𞤫𞤲  (𞤩𞤫𞥅 𞤱𞤮𞤲𞤢𞥄 𞤼𞤵𞤦𞤵𞥅𞤳𞤮)  𞤲𞤺𞤵  𞤩𞤵𞤪𞤭 𞤪𞤢𞥄𞤩𞤵𞤣𞤫⹁ 𞤳𞤮 𞤩𞤫𞤲 𞤳𞤢𞤣𞤭 𞤲𞤺𞤵 𞤩𞤵𞤪𞤭 𞤱𞤢𞤪𞤵𞤣𞤫. 𞤚𞤫𞤲𞤼𞤭𞤲𞤭𞥅 𞤲𞤮𞤲 𞤩𞤢𞤤𞤫𞥅𞤩𞤫 𞤩𞤫𞤲.
𞤉 𞤲𞤣𞤫𞤪 𞤷𞤢𞤫 𞤥𞤢𞤤𞥆𞤢 𞤺𞤢𞤤𞥆𞤵𞥅𞤶𞤫 𞤀𞤥𞤫𞤪𞤭𞤳𞤢𞥄 𞤥𞤢𞤱𞤯𞤫⹁ 𞤯𞤫 𞤶𞤭𞤤𞥆𞤮𞥅𞤣𞤭 𞤤𞤫𞤰𞥆𞤭 𞤻𞤢𞤱𞤵𞤩𞤫 𞤥𞤵𞤲 𞤢𞤲𞤣𞤭𞥅 𞤼𞤢𞤸𞤮⹁ 𞤳𞤮 𞤩𞤢𞤤𞤫𞥅𞤩𞤫 𞤩𞤫𞤲 𞤑𞤮𞤾𞤭𞤣-𞥑𞥙 𞤩𞤵𞤪𞤭 𞤪𞤢𞥄𞤩𞤵𞤣𞤫. 𞤖𞤢𞤴 𞤲𞤮𞤲 𞤧𞤮 𞤼𞤢𞤱𞤭𞥅 𞤱𞤮𞤲𞤢𞥄 𞤳𞤢𞤥𞤩𞤫 𞤩𞤵𞤪𞤭 𞤯𞤵𞥅𞤯𞤵𞤣𞤫 𞤫 𞤯𞤫𞤲 𞤷𞤢𞤫. 𞤅𞤭𞤳𞤢𞤺𞤮𞥅⹁ 𞤁𞤫𞤼𞤮𞤪𞤮𞥅𞤴⹁ 𞤐𞤫𞤱-𞤒𞤮𞤪𞤳𞤵⹁ 𞤫 𞤯𞤫𞥅 𞤷𞤢𞤫 𞤯𞤮𞥅 𞤼𞤢𞤼𞤭⹁ 𞤲𞤮 𞤼𞤵𞥅𞤥𞤢𞥄  𞤳𞤮 𞤩𞤢𞤤𞤫𞥅𞤩𞤫 𞤩𞤫𞤲 𞤩𞤵𞤪𞤭 𞤥𞤢𞥄𞤴𞤵𞤣𞤫. 
𞤚𞤮 𞤧𞤢𞥄𞤪𞤫 𞤅𞤭𞤳𞤢𞤺𞤮𞥅⹁ 𞤫 𞤲𞤣𞤫𞤪 𞤧𞤢𞤨𞥆𞤮 𞤥𞤢𞥄𞤴𞤵𞤩𞤫⹁ 𞤲𞤶𞤫𞥅𞤯𞤭𞤯𞤮𞥅𞤩𞤫 𞤩𞤫𞤲 𞤳𞤮 𞤩𞤢𞤤𞤫𞥅𞤩𞤫⹁ 𞤸𞤢𞤪𞤢 𞤤𞤫 𞤩𞤢𞤤𞤫𞥅𞤩𞤫 𞤩𞤫 𞤳𞤮 𞤼𞤢𞤼𞤢𞤩𞤢𞤤 𞤨𞤫𞤼 𞤴𞤭𞤥𞤩𞤫 𞤧𞤢𞥄𞤪𞤫 𞤲𞤣𞤫𞤲. 𞤑𞤮 𞤱𞤢𞤲𞤮𞤲𞤭𞥅 𞤳𞤢𞤣𞤭 𞤫 𞤷𞤢𞤫 𞤂𞤵𞤱𞤭𞤧𞤭𞤴𞤢𞤲𞤢𞥄 𞤳𞤢𞤻𞤵𞤲 𞤫 𞤏𞤭𞤧𞤳𞤮𞤲𞤧𞤭𞤲.
𞤐𞤮 𞤼𞤢𞤱𞤢𞥄 𞤳𞤮 𞤱𞤮𞤲𞤭 𞤧𞤢𞤦𞤵 𞤯𞤵𞤯𞤵𞤺𞤮𞤤 𞤥𞤢𞥄𞤴𞤩𞤫 𞤩𞤫𞤲 𞤳𞤢 𞤩𞤢𞤤𞤫𞥅𞤩𞤫⹁ 𞤢𞤲𞤺𞤢𞤤 𞤱𞤫𞥅𞤩𞤵𞤺𞤮𞤤 𞤳𞤢 𞤻𞤢𞤱𞤲𞤣𞤫𞤼𞤫𞥅 𞤫 𞤲𞤣𞤫𞤪 𞤳𞤢𞤱𞤼𞤫 𞤥𞤢𞤩𞥆𞤫 𞤯𞤫𞤲. 𞤐𞤮 𞤼𞤢𞤱𞤢𞥄 𞤫 𞤧𞤢𞤦𞤵𞥅𞤶𞤭 𞤯𞤭𞤲 𞤳𞤢𞤣𞤭⹁  𞤲𞤮𞥅𞤲𞤫 𞤺𞤮𞤤𞥆𞤫 𞤯𞤫 𞤩𞤢𞤤𞤫𞥅𞤩𞤫 𞤩𞤫𞤲 𞤱𞤮𞤲𞤭 𞤫 𞤥𞤵𞤲. 𞤖𞤫𞥅𞤱𞤵𞤩𞤫 𞤲𞤮 𞤺𞤮𞤤𞥆𞤢 𞤫 𞤲𞤮𞤳𞥆𞤵𞥅𞤶𞤫 𞤱𞤢𞤯𞥆𞤭𞤲𞤯𞤫 𞤶𞤭𞤤𞥆𞤮𞤲𞥋𞤣𞤭𞤪𞤺𞤮𞤤 𞤫 𞤶𞤢𞤥𞤢𞥄𞤶𞤭 𞤥𞤢𞤤𞥆𞤢 𞤸𞤵𞥅𞤱𞤮𞤲𞥋𞤣𞤭𞤪𞤺𞤮𞤤 𞤫 𞤴𞤭𞤥𞤩𞤫 𞤧𞤫𞤪𞤼𞤵𞤩𞤫⹁ 𞤱𞤢𞤲𞤮 𞤣𞤮𞤺𞤭𞤲𞤺𞤮𞤤 𞤼𞤢𞤳𞤧𞤭𞥅⹁ 𞤥𞤢𞤤𞥆𞤢 𞤺𞤮𞤤𞥆𞤵𞤺𞤮𞤤 𞤳𞤢 𞤻𞤢𞤥𞤯𞤭 𞤴𞤫𞥅𞤼𞤫𞤼𞤫𞥅 𞤥𞤢𞥄 𞤳𞤢 𞤥𞤢𞤪𞤫𞤼𞤫𞥅.  𞤏𞤮𞥅𞤣𞤭𞥅 𞤳𞤢𞤣𞤭 𞤩𞤢𞤤𞤫𞥅𞤩𞤫 𞤦𞤵𞤴 𞤧𞤭𞤳𞥆𞤵𞤲𞤮𞥅𞤩𞤫 𞤱𞤮𞤲𞤣𞤫 𞤲𞤺𞤵𞥅 𞤻𞤢𞤱𞤵 𞤪𞤢𞥄𞤩𞤢𞤼𞤢𞥄 𞤩𞤢𞤤𞤫𞥅𞤶𞤮. 𞤑𞤮 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤦𞤵𞤴 𞤫 𞤥𞤢𞤩𞥆𞤫 𞤱𞤫𞤤𞤧𞤭𞤲𞥋𞤣𞤭𞥅 𞤫 𞤪𞤫𞥅𞤲𞤼𞤮𞤪𞤯𞤫 𞤯𞤫𞤲.
𞤐𞤺𞤵𞥅 𞤻𞤢𞤱𞤵 𞤢𞤤𞤢𞥄 𞤤𞤫𞤳𞥆𞤭. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤱𞤢𞤯𞤼𞤢𞤲𞤣𞤫 𞤸𞤭𞥅𞤤𞤢 𞤫 𞤴𞤢𞤥𞤭𞤪𞤮𞥅𞤶𞤫 𞤯𞤫𞤲. 𞤃𞤮 𞤧𞤮𞤺𞤭𞤼𞤭𞤳𞤫 𞤲𞤮 𞤲𞤢𞤱𞤲𞤭⹁ 𞤴𞤮 𞤮𞤲𞤼𞤭𞤺𞤭 𞤲𞤮𞤣𞥆𞤵 𞤳𞤭𞤧𞤢𞤲 𞤧𞤢𞤬𞤪𞤮𞤪𞤯𞤫 𞤥𞤢𞤤𞥆𞤢 𞤤𞤢𞤦𞤵𞤼𞤢𞥄𞤲𞤫 𞤢𞤣𞤮 𞤴𞤮 𞤻𞤢𞤱𞤵 𞤲𞤺𞤵𞤲 𞤼𞤭𞥅𞤯𞤵.
𞤖𞤵𞤧𞤫𞤴𞤲 𞤖𞤢𞤦𞤪𞤫⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤕𞤢𞥄𞤣𞤭 𞤲𞤣𞤭𞤲 𞤸𞤢𞤳𞥆𞤵𞤲𞥋𞤣𞤫 𞥑𞥙𞥘𞥒 𞤫 𞥑𞥙𞥙𞥐⹁ 𞤴𞤢𞤤𞤼𞤭𞤲𞤢𞥄𞤥𞤢 𞤫 𞤧𞤮𞤳𞤮 𞤬𞤭𞥅 𞤤𞤫𞤦𞥆𞤭 𞤯𞤭𞤯𞤭. 𞤖𞤢𞤪𞤭 𞤮𞤥𞤮 𞤧𞤮𞤳𞤢𞤲𞤮𞥅 𞤼𞤮 𞤤𞤫𞤧𞤣𞤭 𞤅𞤫𞤲𞤫𞤺𞤢𞤤 𞤧𞤢𞤦𞤵 𞤱𞤢𞤪𞤵𞤺𞤮𞤤 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤤𞤫𞤴 𞤴𞤢𞤥𞤭𞤪𞤮𞥅𞤪𞤫 𞤥𞤢𞤳𞥆𞤮.
𞤑𞤮 𞤻𞤢𞤤𞤲𞤣𞤫 𞥓𞥐 𞤁𞤵𞥅𞤶𞤢𞤤 𞥒𞥐𞥑𞥖⹁ 𞤻𞤢𞥄𞤱𞤮𞥅𞤪𞤫 𞤥𞤢𞤳𞥆𞤮 𞤼𞤭𞤥𞥆𞤭. 𞤌 𞤸𞤢𞤨𞥆𞤢𞤲𞤢𞥄 𞤧𞤮𞤳𞤫𞥅𞤣𞤫 𞤦𞤭𞤲𞥆𞤢𞤥𞤢𞥄 𞤮𞤥𞤮 𞤱𞤵𞥅𞤪𞤭. 𞤑𞤮𞤲𞤮 𞤧𞤢𞤦𞤵 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙⹁ 𞤸𞤫𞤷𞥆𞤭-𞤸𞤢𞤲𞤳𞤭⹁ 𞤻𞤢𞤤𞤲𞤣𞤫 𞥗 𞤅𞤫𞥅𞤼𞤮 𞥒𞥐𞥒𞥐⹁ 𞤻𞤢𞥄𞤱𞤮𞥅𞤱𞤮 𞤁𞤢𞤳𞤢𞥄𞤪 𞤴𞤢𞤥𞤭𞤪𞤭 𞤴𞤮 𞤮 𞤴𞤢𞤤𞤼𞤭𞤲𞤫 𞤳𞤢 𞤧𞤮𞤳𞤮 𞤬𞤭𞥅 𞤱𞤮𞤼𞤢 𞤻𞤢𞤱𞤵 𞤲𞤺𞤵𞤲 𞤪𞤢𞥄𞤩𞤵 𞤥𞤮. 𞤔𞤮𞥅𞤲𞤭 𞤮 𞤵𞤬𞤮𞤼𞤮 𞤫 𞤧𞤵𞥅𞤣𞤵 𞤥𞤢𞤳𞥆𞤮 𞤱𞤮𞤲𞤵 𞤲𞤣𞤵 𞤫 𞤳𞤢𞤱𞤼𞤢𞤤 𞤏𞤢𞤳𞤢𞤥 𞤸𞤢𞥄 𞤦𞤢𞤤𞤯𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤼𞤭𞤥𞥆𞤢.
𞤖𞤵𞤧𞤫𞤴𞤲 𞤖𞤢𞤦𞤪𞤫 𞤳𞤮 𞤤𞤢𞥄𞤥𞤯𞤮 𞤸𞤭𞥅𞤯𞤢𞤲𞤮𞥅𞤯𞤮. 𞤑𞤢𞤤𞤢 𞤤𞤭𞤣𞥆𞤭𞤲𞤮𞥅𞤯𞤮 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲⹁ 𞤮 𞤲𞤢𞤲𞤺𞤢𞤴𞤲𞤮 𞤮𞤲𞤼𞤭𞤺𞤭⹁ 𞤮 𞤤𞤫𞤼𞤢𞥄 𞤥𞤢𞤤𞥆𞤢 𞤮 𞤱𞤢𞤪𞤢. 𞤒𞤭𞤥𞤩𞤫 𞤯𞤵𞥅𞤯𞤵𞤩𞤫 𞤱𞤢𞤪𞤢𞥄𞤥𞤢 𞤬𞤫𞤱𞤲𞤣𞤮 𞤤𞤢𞥄𞤥𞤵 𞤥𞤢𞤳𞥆𞤮. 
𞤑𞤮 𞤲𞤣𞤫 𞤮 𞤬𞤮𞤤𞥆𞤢𞤲𞤮𞥅  𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥐⹁ 𞤮 𞤣𞤮𞤺𞤭⹁ 𞤮 𞤥𞤮𞥅𞤤𞤭𞤲𞤮𞤴𞤭𞥅 𞤥𞤢𞤤𞥆𞤢 𞤮 𞤬𞤢𞥄𞤦𞤼𞤭𞤲𞤮𞤴𞤭𞥅 𞤅𞤫𞤲𞤫𞤺𞤢𞤤. 𞤌 𞤴𞤢𞤤𞤼𞤭𞤣𞤭 𞤳𞤮 𞤴𞤢𞤱𞤼𞤭 𞤣𞤵𞤦𞤵𞥅𞤶𞤫 𞤧𞤢𞤨𞥆𞤮-𞤫-𞤺𞤮𞤮 𞤁𞤢𞤤𞤢 (𞤃𞤭𞤤𞤭𞤴𞤮𞤲 𞥑𞥑$).
𞤑𞤮 𞤁𞤢𞤳𞤢𞥄𞤪 𞤮 𞤱𞤮𞤲𞤭 𞤮𞤥𞤮 𞤬𞤭𞤪𞤼𞤭𞥅 𞤸𞤢𞥄 𞤮 𞤲𞤢𞤲𞤺𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥓. 𞤑𞤮 𞤺𞤮𞤥𞤲𞤢𞤼𞤫𞥅𞤶𞤭 𞤤𞤫𞤧𞤯𞤫 𞤶𞤢𞤲𞤢𞤲𞤫 𞤳𞤢𞤻𞤵𞤲 𞤫 𞤥𞤮𞤶𞤮𞤦𞤫 𞤣𞤢𞤪𞤭𞥅𞤯𞤫 𞤬𞤭𞥅 𞤸𞤢𞤳𞥆𞤫𞥅𞤶𞤭 𞤕𞤢𞥄𞤣𞤲𞤢𞥄𞤩𞤫 𞤱𞤮𞤲𞤭 𞤳𞤮 𞤻𞤮𞤰𞥆𞤭 𞤤𞤢𞥄𞤥𞤵 𞤅𞤫𞤲𞤫𞤺𞤢𞤤 𞤲𞤺𞤵𞤲 𞤬𞤮𞤼𞤢 𞤬𞤭𞥅 𞤲𞤮 𞤖𞤵𞤧𞤫𞤴 𞤖𞤢𞤦𞤪𞤫 𞤲𞤢𞤲𞤺𞤭𞤪𞤫𞥅.
𞤖𞤵𞤧𞤫𞤴𞤲 𞤖𞤢𞤦𞤪𞤫 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥗𞥗. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥔𞥔 𞤱𞤮𞤲𞤭 𞤳𞤮 𞤮 𞤣𞤢𞤻𞤢𞥄.
𞤑𞤮 𞤺𞤭𞤤𞤢 𞤻𞤢𞤤𞤲𞤣𞤫 𞥒𞥗 𞤲𞤦𞤮𞥅𞤴𞤮 𞤱𞤮𞤲𞤭 𞤳𞤮 𞤮 𞤸𞤮𞤤𞥆𞤭𞤼𞤭 𞤱𞤮𞤲𞤣𞤫 𞤮𞤥𞤮 𞤱𞤮𞤲𞤣𞤭 𞤫 𞤲𞤺𞤵𞥅 𞤻𞤢𞤱𞤵 𞤑𞤮𞤾𞤭𞤣-𞥑𞥙. 𞤐𞤣𞤫 𞤼𞤢𞤱𞤲𞤮𞥅 𞤲𞤮𞤲⹁ 𞤲𞤣𞤭𞤺𞤢 𞤮𞤲𞤼𞤵𞤥𞤢 𞤸𞤫𞤩𞤭 𞤸𞤢𞤲𞤣𞤫⹁ 𞤻𞤢𞤱𞤵 𞤲𞤺𞤵𞤲 𞤲𞤮 𞤣𞤵𞥅𞤥𞤭𞥅 𞤫 𞤥𞤢𞤳𞥆𞤮⹁ 𞤷𞤫𞤤𞥆𞤢𞤤 𞤲𞤺𞤢𞤤 𞤢𞤤𞤢𞥄 𞤩𞤫𞤴𞤣𞤢𞥄𞤣𞤫⹁ 𞤮 𞤢𞤣𞥆𞤭𞤪𞤢𞥄 𞤳𞤢 𞤤𞤢𞤦𞤵𞤼𞤢𞥄𞤲𞤪𞤵.
𞤘𞤭𞤤𞤢 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫 𞤯𞤮𞥅 𞤲𞤮𞤲⹁ 𞤻𞤢𞤱𞤵 𞤲𞤺𞤵𞤲 𞤩𞤫𞤴𞤣𞤭𞤳𞤫 𞤼𞤭𞥅𞤯𞤵𞤺𞤮𞤤 𞤬𞤮𞤼𞤢. 𞤔𞤮𞥅𞤲𞤭 𞤩𞤫 𞤲𞤢𞤩𞤼𞤭𞤪𞤭𞥅 𞤥𞤮 𞤳𞤢 𞤬𞤢𞥄𞤦𞤮𞤪𞤣𞤫 𞤻𞤢𞤱𞤵 𞤥𞤢𞥄𞤨𞤭𞤲𞤺𞤵.
𞤄𞤮𞤪𞤭𞤧 𞤔𞤮𞤲𞤧𞤮𞤲 𞤲𞤮 𞤥𞤢𞤪𞤭 𞤣𞤵𞥅𞤩𞤭 𞥕𞥕. 𞤑𞤮 𞤐𞤫𞤱-𞤒𞤮𞤪𞤳 𞤮 𞤣𞤢𞤻𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥔. 𞤑𞤮 𞤳𞤢𞤲𞤳𞤮⹁ 𞤸𞤮𞥅𞤪𞤫𞥅𞤩𞤫 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤧𞤵𞤩𞤭𞤲𞤮𞥅 𞤳𞤮 𞤤𞤮𞤲𞤼𞤮𞥅 𞤚𞤫𞤪𞤫𞥅𞤧𞤢 𞤃𞤫𞤴⹁ 𞤲𞤣𞤫 𞤸𞤮𞤲𞤯𞤮𞤲 𞤶𞤮𞤲𞥆𞤵𞤼𞤵𞤲𞤮𞥅 𞤤𞤢𞥄𞤥𞤵  𞤲𞤺𞤵𞤲 𞤪𞤮𞤱𞤢𞤲𞤭⹁ 𞤻𞤢𞤤𞤲𞤣𞤫 𞥒𞥔 𞤃𞤮𞤪𞤧𞤮 𞥒𞥐𞥑𞥙.  𞤂𞤫𞤦𞥆𞤭 𞤯𞤭𞤯𞤭 𞤩𞤢𞤱𞤼𞤭 𞤯𞤵𞤥⹁ 𞤄𞤮𞤪𞤭𞤧 𞤔𞤮𞤲𞤧𞤮𞤲 𞤲𞤮𞤣𞥆𞤭𞤼𞤭 𞤧𞤵𞤩𞤮 𞤲𞤮 𞤮 𞤧𞤫𞤥𞤦𞤭𞤲𞤭𞤪𞤢 𞤤𞤢𞥄𞤥𞤵 𞤥𞤢𞤳𞥆𞤮 𞤲𞤺𞤵𞤲. 𞤀𞤣𞤮 𞤲𞤺𞤮𞥅 𞤧𞤵𞤩𞤮⹁ 𞤸𞤢𞤪𞤭 𞤳𞤮 𞤶𞤵𞤤𞥆𞤫 𞥓𞥑𞥗 𞤨𞤫𞤼 𞤮 𞤥𞤢𞤪𞤭. 𞤑𞤮𞤲𞤮 𞤫 𞤲𞤺𞤮𞤲 𞤧𞤵𞤩𞤮 𞤯𞤮𞤲⹁ 𞤬𞤫𞤣𞥆𞤫 𞤥𞤢𞤳𞥆𞤮 𞤲𞤣𞤫𞤲 𞤸𞤫𞤩𞤭 𞤶𞤵𞤤𞥆𞤫 𞥓𞥖𞥕 (𞤼𞤫𞥅𞤥𞤫𞤯𞥆𞤫 𞤼𞤢𞤼𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮 𞤫 𞤶𞤮𞤱𞤭) 𞤫 𞤲𞤣𞤫𞤪 𞤶𞤵𞤤𞥆𞤫 𞥖𞥕𞥐 (𞤼𞤫𞥅𞤥𞤫𞤯𞥆𞤫 𞤶𞤫𞥅𞤺𞤮𞤮 𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭) 𞤳𞤢 𞤲𞤦𞤢𞤼𞤭𞤪𞤣𞤵 𞤥𞤢𞤤𞥆𞤢 𞤁𞤭𞥅𞤧𞤭𞤲𞤮𞤪𞤣𞤵. 𞤑𞤮 𞤲𞤣𞤵𞥅 𞤱𞤮𞤲𞤭 𞤧𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤲𞤣𞤵𞤲 𞤄𞤭𞤪𞤭𞤼𞤢𞥄𞤲𞤢.
𞤊𞤭𞥅 𞤳𞤢𞤤𞤢 𞤻𞤢𞤱𞤵 𞤥𞤢𞤳𞥆𞤮 𞤲𞤺𞤵𞤲𞤼𞤭𞥅𞤯𞤭𞥅⹁ 𞤳𞤮 𞤳𞤢𞥄𞤲𞤳𞤮 𞤱𞤮𞤲𞤭 𞤫 𞤬𞤫𞤱𞤶𞤵𞤣𞤫 𞤼𞤢𞤸𞤮.
𞤖𞤮𞤯𞤵𞤩𞤫 𞤩𞤫𞤲 𞤫 𞤲𞤮𞤳𞥆𞤵𞥅𞤪𞤫 𞤭𞤲𞥆𞤫𞤼𞤫𞥅𞤣𞤫 𞤒𞤌𞤆𞤓𞤘𞤌𞤐⹁ 𞤀𞤦𞤭𞤶𞤢𞤲 𞤳𞤢 𞤤𞤢𞥄𞤥𞤮𞤪𞤣𞤫 𞤑𞤌𞤚𞤁𞤋𞤜𞤀𞥄𞤈 𞤱𞤮𞤲𞤭⹁  𞤲𞤮 𞤥𞤵𞤪𞤼𞤭 𞤤𞤢𞤲𞤷𞤭 𞤸𞤵𞤩𞤫𞥅𞤪𞤫 𞤥𞤢𞤸𞤭𞤪𞤢𞥄𞤲𞤣𞤫 𞤬𞤭𞥅   𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧.
𞤉 𞤥𞤭𞥅𞤶𞤮 𞤥𞤢𞤩𞥆𞤫⹁  𞤸𞤵𞤩𞤫𞥅𞤪𞤫 𞤲𞤣𞤫𞤲 𞤲𞤮 𞤩𞤢𞤣𞤭𞥅 𞤺𞤢𞤤𞥆𞤫𞥅𞤶𞤭 𞤥𞤢𞤩𞥆𞤫 𞤯𞤭𞤲. 
𞤐𞤣𞤫 𞤼𞤢𞤱𞤲𞤮𞥅 𞤲𞤮𞤲 𞤲𞤺𞤵𞥅 𞤻𞤢𞤱𞤵 𞤳𞤮 𞤪𞤢𞥄𞤩𞤢𞤴𞤲𞤺𞤵 𞤲𞤮 𞤴𞤢𞥄𞤱𞤭𞤪𞤭⹁ 𞤫𞤩𞤫 𞤢𞥄𞤲𞤭 𞤱𞤮𞤼𞤢 𞤲𞤣𞤫𞤲 𞤸𞤵𞤩𞤫𞥅𞤪𞤫 𞤱𞤮𞤲𞤵 𞤧𞤢𞤦𞤵 𞤑𞤮𞤾𞤭𞤣-𞥑𞥙 𞤪𞤢𞥄𞤩𞤵𞤣𞤫 𞤩𞤫.
𞤑𞤮𞤲𞤮 𞤅𞤢𞤤𞤢𞤤𞤮 𞤸𞤢𞤤𞤬𞤭𞤲𞤢𞥄𞤯𞤮 𞤮𞤲 𞤬𞤭𞥅 𞤕𞤫𞤤𞥆𞤢𞤤 𞤸𞤮𞤤𞥆𞤭𞥅 𞤱𞤮𞤲𞤣𞤫⹁ 𞤲𞤣𞤫𞤲 𞤸𞤵𞤩𞤫𞥅𞤪𞤫 𞤳𞤮 𞤬𞤢𞥄𞤲𞤣𞤮𞤪𞤢𞥄𞤲𞤮𞥅 𞤳𞤮 𞤱𞤭𞥅𞤼𞤮𞤪𞤣𞤫 𞤱𞤮𞤲𞤢𞥄 𞤻𞤢𞤱𞤲𞤣𞤭𞤪𞤲𞤣𞤫 𞤑𞤮𞤾𞤭𞤣-𞥑𞥙.
𞤘𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤼𞤭𞥅𞤯𞤭 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲⹁ 𞤘𞤮𞤥𞤲𞤢𞤼𞤫𞥅𞤶𞤭 𞤀𞤬𞤪𞤭𞤳𞤢𞥄 𞤯𞤭𞤲 𞤲𞤮 𞤰𞤫𞤼𞥆𞤵𞤣𞤫 𞤨𞤫𞤸𞤫 𞤲𞤮 𞤩𞤫 𞤸𞤭𞤱𞤭𞤪𞤢 𞤴𞤭𞤥𞤩𞤫 𞤩𞤫𞤲. 𞤉 𞤦𞤢𞤤𞥆𞤢𞤤 𞤘𞤫𞤲𞤮 𞤮𞤲 ⹁ 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤶𞤢𞥄𞤤𞤮𞤪𞤢𞥄𞤤𞤭 𞤬𞤮𞤼𞤢 𞤀𞤬𞤪𞤭𞤳𞤢𞥄 𞤱𞤢𞤲𞤮 𞤲𞤺𞤵 𞤶𞤢𞥄𞤤𞤮𞤪𞤭 𞤲𞤮𞤲 𞤉𞤪𞤮𞤨 𞤫 𞤀𞤥𞤫𞤪𞤭𞤳𞤢𞥄.
𞤐𞤺𞤵𞥅 𞤻𞤢𞤱𞤵 𞤢𞤲𞤣𞤭𞤪𞤢𞥄𞤲𞤺𞤵 𞤑𞤮𞤾𞤭𞥅𞤣-𞥑𞥙 𞤲𞤮 𞤪𞤢𞥄𞤩𞤭 𞤳𞤢𞤣𞤭 𞤦𞤵𞥅𞤼𞤮𞥅𞤪𞤭 (𞤕𞤮𞤤𞤵) 𞤫 𞤲𞤣𞤫𞥅𞤪 𞤧𞤢𞥄𞤪𞤫 𞤐𞤫𞤱-𞤒𞤮𞤪𞤳 𞤳𞤢 𞤣𞤭𞤲𞤺𞤭𞤪𞤢𞤤 𞤳𞤵𞤤𞥆𞤫 𞤤𞤢𞤣𞥆𞤫 𞤱𞤮𞤲𞤺𞤢𞤤 𞤄𞤪𞤮𞤲𞤳𞤧. 𞤖𞤢𞤪𞤭 𞤱𞤢 𞤯𞤵𞤲𞤯𞤮𞥅 𞤲𞤢𞤲𞤢𞥄𞤳𞤢 𞤳𞤢 𞤱𞤢𞤯𞤭 𞤸𞤢𞤴 𞤲𞤮𞤳𞥆𞤮 𞤺𞤭𞤤𞤢 𞤲𞤺𞤵𞥅 𞤻𞤢𞤱𞤵 𞤬𞤫𞥅𞤻𞤭 𞤕𞤢𞤴𞤲𞤢.
𞤐𞤣𞤭𞥅 𞤦𞤵𞥅𞤼𞤮𞥅𞤪𞤭 𞤳𞤮 𞤲𞤢𞤴𞤭𞥅𞤪𞤭. 𞤑𞤮 𞤫 𞤤𞤫𞤱𞤪𞤵 𞤲𞤦𞤮𞥅𞤴𞤮 𞤬𞤫𞤰𞥆𞤵𞤲𞥋𞤣𞤵 𞤯𞤮𞥅⹁ 𞤥𞤢𞥄𞤲𞤣𞤫𞥅𞤶𞤭 𞤻𞤢𞤱𞤵 𞤲𞤺𞤵𞤲 𞤬𞤵𞤯𞥆𞤭 𞤬𞤫𞥅𞤻𞤵𞤣𞤫 𞤫 𞤥𞤢𞤴𞤪𞤭. 𞤑𞤮 𞤺𞤮𞤤𞥆𞤮𞥅𞤱𞤮 𞤳𞤢 𞤣𞤭𞤲𞤺𞤭𞤪𞤢𞤤 𞤼𞤮𞤲 𞤱𞤮𞤲𞤭 𞤳𞤮 𞤼𞤵𞥅𞤥𞤢𞥄 𞤲𞤮 𞤪𞤢𞥄𞤩𞤭𞤲𞤭 𞤦𞤵𞥅𞤼𞤮𞥅𞤪𞤭 𞤲𞤣𞤭𞤲 𞤲𞤺𞤵𞥅 𞤻𞤢𞤱𞤵. 𞤌𞤥𞤮 𞤱𞤮𞤲𞤣𞤵𞤲𞤮𞥅 𞤫 𞤑𞤮𞤾𞤭𞤣-𞥑𞥙⹁ 𞤳𞤮𞤲𞤮 𞤸𞤢𞤪𞤭 𞤥𞤢𞥄𞤲𞤣𞤫𞥅𞤶𞤭 𞤻𞤢𞤱𞤵 𞤲𞤺𞤵𞤲 𞤬𞤫𞥅𞤻𞤢𞥄𞤤𞤭 𞤫 𞤥𞤢𞤳𞥆𞤮 𞤼𞤢𞤸𞤮. 𞤀𞤲𞤼𞤵𞤩𞤫 𞤩𞤫𞤲 𞤧𞤭𞤳𞥆𞤢𞥄 𞤱𞤮𞤲𞤣𞤫 𞤲𞤺𞤵𞥅 𞤻𞤢𞤱𞤵 𞤱𞤢𞥄𞤱𞤢𞤴 𞤤𞤭𞤩𞤵𞤣𞤫 𞤦𞤵𞥅𞤼𞤮𞥅𞤪𞤭 𞤲𞤣𞤭𞤲⹁ 𞤳𞤮𞤲𞤮 𞤫𞤩𞤫 𞤱𞤢𞤯𞤼𞤢𞤲𞤣𞤫 𞤸𞤭𞥅𞤤𞤢 𞤫 𞤥𞤢𞤴𞤪𞤭.
𞤃𞤢𞥄𞤲𞤣𞤫𞥅𞤶𞤭 𞤻𞤢𞤱𞤵 𞤲𞤺𞤵𞤲 𞤬𞤫𞥅𞤻𞤭𞥅 𞤳𞤢𞤣𞤭 𞤫 𞤲𞤦𞤢𞤪𞤮𞥅𞤯𞤭 𞤺𞤮𞥅 𞤳𞤢 𞤣𞤭𞤲𞤺𞤭𞤪𞤢𞤤 𞤼𞤮𞤲⹁ 𞤳𞤮𞤲𞤮 𞤯𞤭𞤲𞤯𞤮𞤲 𞤱𞤭𞥅𞤼𞤢𞥄𞤳𞤢 𞤼𞤢𞤸𞤮 𞤲𞤺𞤢𞤥 𞤼𞤢𞤦𞤭𞤲𞤼𞤭𞤲𞤺𞤮𞤤 𞤭𞤯𞤭 𞤱𞤮𞤲𞤣𞤭 𞤫 𞤻𞤢𞤱𞤵 𞤲𞤺𞤵𞤲. 𞤀𞤲𞤼𞤵𞤩𞤫 𞤩𞤫𞤲 𞤲𞤮 𞤱𞤢𞤯𞤼𞤢𞤲𞤣𞤫 𞤸𞤭𞥅𞤤𞤢 𞤫 𞤥𞤢𞤶𞥆𞤭. 𞤍𞤭𞤲 𞤳𞤮 𞤄𞤵𞥅𞤼𞤮𞥅𞤶𞤭 𞤯𞤭𞤯𞤭 𞤳𞤢𞤻𞤵𞤲 𞤫 𞤲𞤺𞤢𞤴𞤵𞥅𞤶𞤭 𞤼𞤢𞤼𞤭. 𞤐𞤦𞤢𞤪𞤮𞥅𞤯𞤭 𞤸𞤫𞤣𞥆𞤭𞤼𞤭𞥅𞤯𞤭 𞤯𞤭𞤲 𞤳𞤢 𞤣𞤭𞤲𞤺𞤭𞤪𞤤 𞤼𞤮𞤲 𞤸𞤮𞤤𞥆𞤢𞥄𞤲𞤭 𞤥𞤢𞥄𞤲𞤣𞤫𞥅𞤶𞤭 𞤲𞤺𞤵𞥅 𞤻𞤢𞤱𞤵 𞤼𞤢𞤸𞤮. 𞤀𞤲𞤣𞤢𞥄𞤳𞤢 𞤳𞤢𞤣𞤭 𞤧𞤮 𞤲𞤦𞤢𞤪𞤮𞥅𞤯𞤭 𞤯𞤭𞤲 𞤲𞤮 𞤱𞤢𞥄𞤱𞤭 𞤶𞤮𞤲𞥆𞤭𞤲𞤣𞤭𞤪𞤣𞤫 𞤲𞤺𞤵𞥅 𞤻𞤢𞤱𞤵⹁ 𞤳𞤮𞤲𞤮 𞤢𞤲𞤼𞤵𞤩𞤫 𞤩𞤫𞤲 𞤲𞤮 𞤼𞤢𞤧𞤳𞤢𞥄𞤫𞤭 𞤲𞤺𞤮𞤲 𞤧𞤫𞤲𞤺𞤮 𞤯𞤮𞤲 𞤳𞤢𞤣𞤭.
𞤐𞤺𞤵𞥅 𞤻𞤢𞤱𞤵 𞤺𞤭𞤤𞤢 𞤬𞤫𞥅𞤻𞤭⹁ 𞤪𞤢𞥄𞤩𞤭𞥅 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤣𞤵𞤦𞤵𞥅𞤪𞤫 𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤭. 𞤐𞤺𞤵 𞤱𞤢𞤪𞤭𞥅 𞤳𞤢𞤣𞤭 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤮 (𞥗𞥐 𞥐𞥐𞥐). 𞤂𞤫𞤳𞥆𞤭 𞤥𞤢𞤺𞥆𞤵 𞤸𞤫𞤩𞤢𞥄𞤳𞤭 𞤸𞤢𞤲 𞤶𞤮𞥅𞤲𞤭 𞤤𞤫 𞤳𞤢𞤣𞤭. 𞤑𞤮 𞤀𞤥𞤫𞤪𞤭𞤳𞤢𞥄 𞤩𞤵𞤪𞤭 𞤸𞤫𞤩𞤵𞤣𞤫 𞤻𞤢𞤱𞤵𞤩𞤫 𞤳𞤮𞤲𞤮 𞤳𞤮 𞤋𞤼𞤢𞤤𞤭𞥅 𞤩𞤵𞤪𞤭 𞤸𞤫𞤩𞤵𞤣𞤫 𞤥𞤢𞥄𞤴𞤭𞤪𞤩𞤫 𞤑𞤮𞤾𞤭𞤣-𞥑𞥙. 𞤑𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤵𞤶𞤵𞤲𞤫 𞤧𞤢𞤨𞥆𞤮-𞤫-𞤶𞤫𞥅𞤺𞤮𞤮 𞤥𞤢𞥄𞤴𞤢𞤲𞤭𞥅 𞤋𞤼𞤢𞤤𞤭𞥅.
𞤐𞤣𞤫 𞤱𞤮𞤲𞥆𞤮𞥅 𞤲𞤮𞤲 𞤤𞤫𞤳𞥆𞤭 𞤢𞤤𞤢𞥄⹁ 𞤲𞤫𞤯𞥆𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞤲𞤼𞤢𞥄𞤣𞤫 𞤱𞤢𞤯𞤼𞤢𞤲𞤢 𞤸𞤭𞥅𞤤𞤭 𞤫 𞤴𞤢𞤥𞤭𞤪𞤮𞥅𞤶𞤫 𞤣𞤢𞤯𞤭𞤼𞤮𞤪𞤯𞤫 𞤯𞤫𞤲.   
𞤅𞤫𞤲𞥁𞤫𞤲 𞤱𞤮𞤲𞤭 𞤢𞤪𞤢𞤲𞤫𞤪𞤫 𞤫 𞤷𞤢𞤸𞤫 𞤕𞤢𞤴𞤲𞤢 𞤯𞤫𞤲 𞤼𞤮𞤽𞤵𞤺𞤮𞤤 𞤻𞤢𞥄𞤥𞤵𞤺𞤮𞤤 𞤼𞤫𞥅𞤱𞤵 (𞤳𞤵𞤧𞤫𞤤) 𞤣𞤢𞤱𞤢 𞤥𞤢𞤤𞥆𞤢 𞤼𞤫𞥅𞤱𞤵 𞤻𞤢𞥄𞤪𞤭 (𞤺𞤮𞤥𞤮𞥅𞤪𞤵⹁ 𞤵𞤤𞤵𞥅𞤲𞤣𞤵).
𞤀𞤣𞤮 𞤅𞤫𞤲𞥁𞤫𞤲 𞤰𞤫𞤼𞥆𞤵𞤣𞤫 𞤲𞤣𞤫𞥅 𞤬𞤫𞤱𞤶𞤮𞥅𞤪𞤫⹁ 𞤸𞤢𞤪𞤭 𞤤𞤢𞥄𞤥𞤵 𞤕𞤢𞤴𞤲𞤢 𞤲𞤺𞤵𞤲 𞤼𞤮𞤽𞤭𞥅𞤲𞤮 𞤧𞤮𞥅𞤣𞤵𞤺𞤮𞤤 𞤥𞤢𞤤𞥆𞤢 𞤴𞤫𞥅𞤴𞤵𞤺𞤮𞤤 𞤼𞤫𞥅𞤱𞤵 𞤳𞤵𞤤𞥆𞤫 (𞤳𞤵𞤶𞥆𞤫) 𞤤𞤢𞤣𞥆𞤫 𞤺𞤭𞤤𞤢 𞤤𞤫𞤱𞤪𞤵 𞤕𞤮𞤤𞤼𞤮. 𞤑𞤮𞤲𞤮 𞤅𞤫𞤲𞥁𞤫𞤲 𞤸𞤢𞥄𞤯𞤢𞥄𞤲𞤭 𞤯𞤮𞤲⹁ 𞤩𞤫 𞤩𞤫𞤴𞤣𞤭 𞤯𞤮𞤲 𞤼𞤮𞤽𞤵𞤺𞤮𞤤 𞤼𞤫𞤦𞥆𞤭 𞤣𞤢𞤱𞤢 𞤫 𞤥𞤵𞥅𞤧𞤵. 𞤖𞤫𞥅𞤱𞤵𞤩𞤫 𞤫 𞤶𞤮𞥅𞤥𞤭𞤪𞤢𞥄𞤩𞤫 𞤺𞤢𞤲𞤣𞤫⹁ 𞤲𞤮 𞤼𞤵𞥅𞤥𞤭 𞤻𞤢𞥄𞤥𞤵𞤺𞤮𞤤 𞤳𞤵𞤤𞥆𞤫 𞤤𞤢𞤣𞥆𞤫⹁ 𞤱𞤮𞤲𞤵𞤺𞤮𞤤 𞤧𞤢𞤦𞤵 𞤬𞤫𞥅𞤻𞤵𞤺𞤮𞤤 𞤲𞤺𞤵𞥅 𞤻𞤢𞤱𞤵 𞤑𞤮𞤪𞤮𞥅𞤲𞤢. 𞤏𞤮𞤪𞤭𞤲 𞤳𞤮 𞤫 𞤴𞤭𞤥𞤩𞤫 𞤢𞤲𞤣𞤭𞤪𞤢𞥄𞤩𞤫 𞤴𞤢𞤸𞤵𞤺𞤮𞤤 𞤫 𞤤𞤵𞥅𞤥𞤮 𞤼𞤫𞤦𞥆𞤭 𞤤𞤢𞤣𞥆𞤫⹁ 𞤱𞤮𞤲𞤭 𞤳𞤮 𞤲𞤺𞤵𞥅 𞤻𞤢𞤱𞤵 𞤢𞤣𞤢𞥄 𞤴𞤭𞤫𞥅𞤣𞤫 𞤫 𞤥𞤵𞤲 𞤳𞤢 𞤤𞤢𞥄𞤥𞤮𞤪𞤣𞤫 𞤣𞤭𞥅𞤱𞤢𞤤 𞤏𞤵𞥅𞤸𞤢𞤲.
𞤖𞤭𞤼𞤢𞥄𞤲𞤣𞤫 𞤦𞤫𞥅 𞤸𞤭𞤼𞤢𞥄𞤲𞤣𞤫⹁ 𞤳𞤮 𞤴𞤢𞤱𞤼𞤭 𞤣𞤵𞤦𞤵𞥅𞤶𞤫 𞤧𞤢𞤨𞥆𞤮 (𞤥𞤭𞤤𞤭𞤴𞤮𞤲 𞥑𞥐) 𞤁𞤢𞤱𞤢𞥄𞤯𞤭⹁ 𞤳𞤢𞤻𞤵𞤲 𞤫 𞤺𞤮𞤥𞤮𞥅𞤶𞤭 𞤣𞤵𞤦𞤵𞥅𞤶𞤫 𞤲𞤢𞤴𞤭 𞤲𞤮 𞤻𞤢𞥄𞤥𞤫𞥅 𞤫 𞤲𞤣𞤫𞤪 𞤤𞤫𞤧𞤣𞤭 𞤕𞤢𞤴𞤲𞤢. 𞤏𞤮𞤲𞤢𞥄 𞤲𞤵𞤲 𞤕𞤢𞤴𞤲𞤢 𞤼𞤵𞤲 𞤱𞤮𞤲𞤭 𞤳𞤮 𞤼𞤫𞥅𞤱𞤵 𞤣𞤢𞤱𞤢 𞤫 𞤻𞤢𞥄𞤪𞤭 𞤻𞤢𞥄𞤥𞤫𞤼𞤫𞥅. 𞤖𞤢𞤴 𞤀𞤬𞤪𞤭𞤳𞤢𞥄⹁ 𞤲𞤮 𞤱𞤮𞥅𞤣𞤭 𞤸𞤫𞤲 𞤴𞤭𞤥𞤩𞤫 𞤻𞤢𞥄𞤥𞤢𞤴𞤩𞤫 𞤣𞤢𞤱𞤢 𞤫 𞤻𞤢𞥄𞤪𞤭 𞤳𞤢𞤻𞤵𞤲 𞤫 𞤼𞤫𞤦𞥆𞤭 𞤤𞤢𞤣𞥆𞤫. 𞤑𞤮𞤲𞤮 𞤲𞤮𞤲⹁ 𞤳𞤮 𞤀𞥄𞤧𞤭𞤴𞤢𞥄⹁ 𞤳𞤢 𞤕𞤢𞤴𞤲𞤢𞥄 𞤶𞤫𞤴𞤢𞥄 𞤼𞤮𞤲⹁ 𞤩𞤵𞤪𞤭 𞤫 𞤸𞤫𞥅𞤱𞤵𞤣𞤫 𞤻𞤢𞥄𞤥𞤮𞥅𞤩𞤫 𞤯𞤵𞤥. 𞤑𞤮 𞤴𞤢𞤱𞤼𞤭 𞤣𞤵𞤦𞤵𞥅𞤶𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤣𞤢𞤱𞤢𞥄𞤯𞤭 𞤲𞤮 𞤻𞤢𞥄𞤥𞤫𞥅 𞤀𞥄𞤧𞤭𞤴𞤢𞥄 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢.
𞤐𞤺𞤵𞥅 𞤻𞤢𞤱𞤵 𞤬𞤮𞤯𞥆𞤮𞤪𞤲𞤮𞥅𞤲𞤺𞤵 𞤲𞤫𞤯𞥆𞤮 𞤺𞤮𞥅𞤼𞤮 𞤏𞤵𞥅𞤸𞤢𞤲⹁ 𞤪𞤢𞥄𞤩𞤭𞥅 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤣𞤵𞤦𞤵𞥅𞤪𞤫. 𞤐𞤣𞤫 𞤱𞤢𞤪𞤭𞥅 𞤳𞤢𞤣𞤭 𞤳𞤮 𞤩𞤵𞤪𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤫 𞤵𞤶𞤵𞤲𞤫 𞤼𞤢𞤼𞤫 (𞥕𞥓 𞥐𞥐𞥐). 𞤉 𞤲𞤣𞤫𞤪 𞤻𞤢𞤤𞥆𞤢𞤤 𞤺𞤮𞥅𞤼𞤢𞤤 𞤼𞤵𞤲 𞤸𞤢𞤲𞤳𞤭⹁ 𞤲𞤣𞤫 𞤱𞤢𞤪𞤭𞥅 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫𞤪𞤫 𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 (𞥑𞥒𞥐𞥐).
𞤒𞤭𞤥𞤩𞤫 𞤩𞤫𞤲 𞤲𞤮 𞤸𞤢𞥄𞤲𞤢𞥄 𞤢𞤲𞤣𞤭𞤲𞤼𞤭𞤲𞤫𞥅𞤣𞤫 𞤱𞤮𞤲𞤣𞤫 𞤲𞤺𞤵 𞤻𞤢𞤱𞤵 𞤑𞤮𞤪𞤮𞥅𞤲𞤢 𞤢𞤤𞤢𞥄 𞤤𞤫𞤳𞥆𞤭 𞤳𞤮 𞤻𞤢𞤱𞤲𞤣𞤮𞤪𞤫𞥅. 𞤐𞤺𞤵 𞤪𞤢𞥄𞤩𞤢𞤴 𞤲𞤮 𞤴𞤢𞥄𞤱𞤭𞤪𞤭 𞤳𞤢𞤣𞤭. 𞤖𞤢𞤪𞤢𞤴 𞤳𞤮 𞤱𞤢𞤯𞤼𞤢𞤲𞤺𞤮𞤤 𞤸𞤭𞥅𞤤𞤢 𞤫 𞤴𞤢𞤥𞤭𞤪𞤮𞥅𞤶𞤫 𞤪𞤫𞤲𞤼𞤮𞤪𞤯𞤫 𞤯𞤫𞤲:
𞤄𞤢𞤯𞤼𞤢𞤲𞤫 𞤲𞤣𞤢𞥄𞤪𞤼𞤮𞤤 𞤥𞤢𞤤𞥆𞤢 𞤱𞤭𞥅𞤼𞤮𞤤 𞤱𞤢𞤯𞤢𞥄𞤲𞤢𞥄 𞤺𞤮𞤤 𞤴𞤭𞥅𞤥𞤩𞤫 𞤺𞤮𞤤𞥆𞤮𞥅𞤩𞤫 𞤼𞤮𞤲 𞤩𞤫𞤲⹁ 𞤼𞤢𞤦𞤭𞤼𞤭𞥅 𞤱𞤮𞤲𞤣𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤳𞤢𞤻𞤵𞤲 𞤫 𞤸𞤵𞥅𞤱𞤮𞤲𞥋𞤣𞤭𞤪𞤢𞤤 𞤥𞤢𞤳𞥆𞤮 𞤲𞤺𞤢𞤤⹁ 𞤢𞤤𞤣𞤢𞥄 𞤫 𞤲𞤺𞤵𞥅 𞤻𞤢𞤱𞤵. 𞤑𞤮𞤲𞤮 𞤲𞤮𞤲⹁ 𞤼𞤢𞤦𞤭𞤲𞤼𞤭𞤲𞤢𞥄𞤥𞤢 𞤱𞤮𞤲𞤣𞤫 𞤑𞤮𞤾𞤭𞤣-𞥑𞥙 𞤲𞤮 𞤪𞤢𞥄𞤩𞤭 𞤴𞤭𞤥𞤩𞤫 𞤧𞤢𞤨𞥆𞤮-𞤫-𞤯𞤭𞤯𞤮 ( 𞥑𞥒 ) 𞤺𞤮𞤤𞥆𞤮𞥅𞤩𞤫 𞤳𞤢 𞤸𞤵𞤩𞤫𞥅𞤪𞤫 𞤼𞤮𞤲. 𞤯𞤵𞤥 𞤯𞤮𞥅 𞤼𞤭𞤥𞥆𞤭𞤲𞤭𞥅 𞤤𞤭𞤥𞤮𞥅𞤪𞤫 𞤻𞤢𞤱𞤵𞤩𞤫 𞤑𞤮𞤪𞤮𞥅𞤲𞤢 𞤩𞤫𞤲 𞤘𞤭𞤲𞤫⹁ 𞤷𞤢𞤨𞥆𞤢𞤲𞤯𞤫 𞤶𞤮𞤱𞤭 𞤫 𞤯𞤭𞤯𞤮 (𞥕𞥒) . 𞤑𞤮𞤲𞤮 𞤫 𞤴𞤫𞤼𞥆𞤮𞥅𞤪𞤫 𞤘𞤫𞤲𞤮 𞤮𞤲 ⹁ 𞤸𞤢𞤴 𞤺𞤮𞥅𞤼𞤮 𞤥𞤢𞥄𞤴𞤭𞤪𞤢𞥄𞤤𞤭 𞤘𞤭𞤲𞤫 𞤧𞤢𞤦𞤵 𞤲𞤺𞤵 𞤻𞤢𞤱𞤵.
 𞤊𞤭𞥅 𞤳𞤢𞤤𞤢 𞤘𞤮𞤥𞤲𞤢𞥄𞤳𞤵 𞤲𞤺𞤵𞤲 𞤼𞤢𞤦𞤭𞤲𞤼𞤭𞤲𞤭𞥅 𞤱𞤮𞤲𞤣𞤫 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤱𞤮𞤲𞤣𞤢𞥄 𞤫 𞤑𞤮𞤾𞤭𞤣-𞥑𞥙⹁ 𞤸𞤫𞥅𞤱𞤵𞤩𞤫 𞤲𞤮 𞤧𞤮𞤺𞤭𞤼𞤭𞥅-𞤥𞤮 𞤱𞤮𞤲𞤣𞤵𞤺𞤮𞤤 𞤫 𞤥𞤢𞤺𞥆𞤵.  𞤚𞤫𞤲𞤼𞤭𞤲𞤭𞥅 𞤲𞤮𞤲 𞤲𞤮 𞤼𞤢𞤦𞤭𞤼𞤭 𞤱𞤮𞤲𞤣𞤫 𞤲𞤺𞤵𞥅 𞤻𞤢𞤱𞤵 𞤲𞤮 𞤪𞤢𞥄𞤩𞤭 𞤺𞤮𞤤𞥆𞤢𞤲𞤮𞥅𞤩𞤫 𞤥𞤮 𞥑𞥒. 𞤑𞤵𞤥𞤨𞤭𞤼𞤭𞤪𞤣𞤫 𞤸𞤢𞤳𞤼𞤭𞤧𞤢𞤲𞤳𞤫𞥅𞤪𞤫 𞤢𞤲𞤣𞤭𞤪𞤢𞥄𞤲𞤣𞤫 (Guineenews) 𞤴𞤢𞤤𞤼𞤭𞤲𞥆𞤮𞥅 𞤳𞤵𞤯𞤮𞤤 𞤱𞤭𞤵𞤺𞤮𞤤 𞤩𞤫 𞤸𞤵𞤥𞤨𞤭𞤼𞤭𞤳𞤫 𞤱𞤮𞤲𞤣𞤫 𞤑𞤮𞤾𞤭𞤣-𞥑𞥙 𞤪𞤢𞥄𞤩𞤭𞥅 𞤀𞤤𞤬𞤢𞥄 𞤑𞤮𞤲𞤣𞤫. 𞤑𞤮𞤲𞤮 𞤩𞤫 𞤥𞤫𞤸𞤭𞥅 𞤳𞤵𞤯𞤮𞤤 𞤲𞤺𞤮𞤤. 
 𞤐𞤣𞤭𞤺𞤢 𞤲𞤺𞤵𞥅 𞤻𞤢𞤱𞤵 𞤬𞤫𞥅𞤻𞤭⹁ 𞤲𞤺𞤵 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤺𞤵 𞤪𞤢𞥄𞤩𞤢𞤴 𞤳𞤢𞤤𞤢. 𞤐𞤺𞤵 𞤢𞤷𞥆𞤢𞤼𞤢𞥄 𞤲𞤫𞤯𞥆𞤮 𞤧𞤢𞤦𞤵 𞤲𞤺𞤢𞤤𞤵 𞤥𞤢𞤳𞥆𞤮 𞤥𞤢𞥄 𞤷𞤫𞤥𞤦𞤫 𞤥𞤢𞤳𞥆𞤮. 𞤐𞤺𞤵 𞤢𞤷𞥆𞤭𞤪𞤼𞤢𞥄 𞤤𞤫  𞤸𞤢𞤴 𞤺𞤮𞥅𞤼𞤮 𞤳𞤢𞤣𞤭 𞤬𞤮𞤼𞤭 𞤮𞤲𞤼𞤭𞤺𞤭 𞤳𞤮 𞤦𞤢𞤺𞥆𞤮 𞤥𞤢𞥄 𞤳𞤮 𞤥𞤢𞤱𞤯𞤮. 𞤃𞤮 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞤲𞤼𞤢𞥄𞤣𞤫⹁ 𞤱𞤢𞤯𞤼𞤢𞤲𞤢 𞤴𞤭𞥅𞤤𞤭 𞤫 𞤴𞤢𞤥𞤭𞤪𞤮𞥅𞤶𞤫 𞤣𞤢𞤯𞤭𞤲𞤮𞤪𞤯𞤫 𞤯𞤫𞤲. 𞤍𞤫𞤲 𞤳𞤮: 
𞤱𞤮𞤼𞤢 𞤮𞤲 𞤧𞤢𞤤𞤥𞤭𞤲𞤭𞤪 𞤴𞤭𞤥𞤩𞤫 𞤩𞤫𞤲 𞤶𞤵𞥅𞤯𞤫 𞤯𞤫𞤲. 𞤅𞤮 𞤼𞤢𞤱𞤭𞥅 𞤮𞤲 𞤧𞤢𞤤𞤥𞤭𞤲𞤢𞤴 𞤺𞤮𞥅𞤼𞤯𞤮⹁ 𞤼𞤮𞤱𞤲𞤢𞤲𞤫𞤲 𞤮𞤲𞤼𞤭𞤺𞤭 𞤶𞤵𞥅𞤯𞤫 𞤯𞤫𞤲 𞤳𞤢 𞤱𞤮𞤯𞥆𞤭
𞤐𞤺𞤵𞥅 𞤻𞤢𞤱𞤵 𞤢𞤲𞤣𞤭𞤪𞤢𞥄𞤲𞤺𞤵 𞤑𞤮𞤾𞤭𞤣-𞥑𞥙 𞤸𞤫𞤱𞤼𞤭𞥅 𞤧𞤢𞤺𞤢 𞤧𞤢𞤺𞤢𞤪𞤢 𞤺𞤮𞥅. 
𞤐𞤣𞤫 𞤱𞤢𞤪𞤭𞥅 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤭 𞤫 𞤵𞤶𞤵𞤲𞤫 𞤶𞤫𞥅𞤯𞤭𞤯𞤭 (𞥔𞥗 𞥐𞥐𞥐). 𞤑𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤁𞤵𞤦𞤵𞥅𞤪𞤫 𞤱𞤮𞥅𞤼𞤫𞤪𞤫 (𞤥𞤭𞤤𞤭𞤴𞤮𞤲 𞤺𞤮𞥅𞤼𞤮) 𞤲𞤮 𞤱𞤮𞤲𞤣𞤭 𞤢 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤧𞤫𞤲𞤣𞤭𞤼𞤭𞥅𞤩𞤫 𞤸𞤢𞤳𞥆𞤵𞤲𞥋𞤣𞤫 𞤤𞤫𞤧𞤯𞤫 𞤼𞤫𞥅𞤥𞤫𞤣𞤫𞤪𞤫 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 (𞥑𞥘𞥓).
𞤑𞤮 𞤫 𞤲𞤣𞤫𞤪 𞤤𞤫𞤧𞤣𞤭 𞤀𞤥𞤫𞤪𞤭𞤳𞤢𞥄 𞤲𞤣𞤭𞤲 𞤲𞤺𞤵𞥅 𞤻𞤢𞤱𞤵 𞤩𞤵𞤪𞤭 𞤶𞤢𞥄𞤤𞤢𞥄𞤣𞤫 𞤸𞤢𞤲𞤣𞤫⹁ 𞤧𞤢𞤦𞤵 𞤻𞤢𞤱𞤵𞤩𞤫 𞤩𞤫𞤲 𞤑𞤮𞤾𞤭𞤣-𞥑𞥙 𞤫 𞤲𞤣𞤫𞤪 𞤀𞤥𞤫𞤪𞤭𞤳𞤢𞥄⹁ 𞤲𞤮 𞤩𞤢𞤣𞤲𞤭 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 𞤫 𞤵𞤶𞤵𞤲𞤫 𞤶𞤫𞥅𞤯𞤭𞤯𞤭 (𞥒𞥑𞥗 𞥐𞥐𞥐). 𞤒𞤢𞤱𞤼𞤭𞥅 𞤳𞤢𞤣𞤭 𞤵𞤶𞤵𞤲𞤫 𞤶𞤮𞤱𞤭 (𞥕𞥐𞥐𞥐) 𞤳𞤮 𞤲𞤣𞤵 𞤱𞤢𞤪𞤭 𞤳𞤢 𞤤𞤫𞤧𞤣𞤭 𞤼𞤮𞤲. 
𞤖𞤢𞤲 𞤶𞤮𞥅𞤲𞤭 𞤸𞤫𞤩𞤢𞥄𞤳𞤭 𞤤𞤫𞤳𞥆𞤭 𞤻𞤢𞤱𞤲𞤣𞤭𞤪𞤳𞤭 𞤥𞤢𞤤𞥆𞤢 𞤣𞤢𞤯𞤲𞤭𞤪𞤳𞤭 𞤪𞤢𞥄𞤩𞤫𞥅𞤣𞤫. 𞤑𞤮 𞤺𞤮𞥅𞤼𞤯𞤮 𞤱𞤢𞥄𞤱𞤭 𞤼𞤢𞤲 𞤳𞤮 𞤪𞤫𞤲𞤼𞤢𞤺𞤮𞤤 𞤫 𞤱𞤮𞤯𞥆𞤭𞤼𞤢𞤺𞤮𞤤 𞤳𞤢𞤤𞤢 𞤳𞤮 𞤪𞤢𞥄𞤩𞤭𞤲𞤼𞤢 𞤲𞤺𞤵𞥅 𞤻𞤢𞤱𞤵. 
𞤃𞤮𞤲𞤮 𞤬𞤢𞥄𞤤𞤢 𞤪𞤫𞤲𞤼𞤢𞥄𞤣𞤫 𞤫 𞤲𞤺𞤵𞥅 𞤻𞤢𞤱𞤵⹁ 𞤴𞤮 𞤮𞤲𞤼𞤭𞤺𞤭 𞤻𞤫𞤲𞤼𞤭𞤲 𞤯𞤫𞥅 𞤼𞤮𞤩𞥆𞤫 𞤶𞤫𞥅𞤯𞤭 𞤯𞤮𞥅:
𞤔𞤢𞤳 𞤔𞤮𞤱𞤢𞤳𞤭𞤥 𞤒𞤮𞤥𞤦𞤭-𞤌𞤨𞤢𞤲𞤺𞤮⹁ 𞤤𞤢𞥄𞤼𞤭𞤲𞤮𞥅𞤯𞤮 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤑𞤮𞤲𞤺𞤮 (𞤄𞤢𞤪𞤢𞤧𞤢𞤾𞤭𞤤) 𞤲𞤣𞤭𞤲⹁ 𞤬𞤫𞤰𞥆𞤭𞤲𞤭𞥅 𞤆𞤢𞤪𞤭 𞤫 𞤲𞤣𞤫𞤪 𞤤𞤫𞤧𞤣𞤭 𞤊𞤢𞤪𞤢𞤲𞤧𞤭. 𞤍𞤵𞤥 𞤳𞤮 𞤸𞤢𞤲𞤳𞤭 (𞤳𞤫𞥅𞤻𞤢) 𞤫 𞤀𞥄𞤩𞤵𞤲𞤣𞤫⹁ 𞤻𞤢𞤤𞤲𞤣𞤫 𞥓𞥐 𞤐𞤦𞤮𞥅𞤴𞤮 𞤱𞤢𞤯𞤭. 𞤑𞤮 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤭 𞤫 𞤺𞤮𞤮 (𞥘𞥑) 𞤮 𞤬𞤫𞤰𞥆𞤭𞤲𞤭𞤪𞤭. 𞤑𞤮 𞤻𞤢𞤱𞤵 𞤑𞤮𞤾𞤭𞤣-𞥑𞥙 𞤱𞤮𞤲𞤭 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮.
𞤒𞤮𞤥𞤦𞤭-𞤌𞤨𞤢𞤲𞤺𞤮 𞤤𞤢𞥄𞤥𞤭𞤲𞤮 𞤑𞤮𞤲𞤺𞤮 𞤲𞤣𞤭𞤺𞤢 𞥑𞥙𞥗𞥗 𞤬𞤢𞥄 𞤲𞤣𞤫 𞤁𞤫𞤲𞤭𞤧 𞤅𞤢𞤧𞤵 𞤐𞤺𞤫𞤧𞤮 𞤬𞤮𞤤𞥆𞤵𞤲𞤮𞥅𞤥𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥙. 𞤐𞤣𞤫𞤲𞤧𞤢𞤴 𞤮 𞤧𞤮𞤳𞤢𞥄 𞤣𞤵𞥅𞤩𞤭 𞤸𞤫𞥅𞤱𞤵𞤯𞤭⹁ 𞤺𞤢𞤤𞥆𞤫 𞤥𞤢𞤳𞥆𞤮 𞤶𞤢𞤩𞤼𞤢𞥄. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥔 𞤮 𞤢𞤷𞥆𞤭𞤼𞤢𞥄.
𞤑𞤮𞤲𞤮 𞤲𞤣𞤫 𞤮 𞤼𞤵𞥅𞤥𞤢𞤲𞤮𞥅 𞤬𞤢𞥄𞤤𞤫 𞤬𞤮𞤤𞥆𞤵𞤺𞤮𞤤 𞤅𞤢𞤧𞤵 𞤐𞤺𞤫𞤧𞤮⹁ 𞤮 𞤲𞤢𞤲𞤺𞤭𞤼𞤢𞥄⹁ 𞤮 𞤧𞤮𞤳𞤢𞥄 𞤳𞤢𞤣𞤭 𞤳𞤮 𞤴𞤢𞤱𞤼𞤭 𞤣𞤵𞥅𞤩𞤭 𞤼𞤢𞤼𞤭. 𞤍𞤵𞤥 𞤳𞤮 𞤺𞤭𞤤𞤢 𞥑𞥙𞥘𞥗 𞤸𞤢𞤲 𞥑𞥙𞥙𞥐. 𞤑𞤮 𞤲𞤣𞤫 𞤦𞤫𞤲𞤧𞤮𞤲𞥋𞤣𞤭𞤪𞤢𞤤 𞤺𞤫𞤲𞤣𞤭𞤲𞤳𞤮𞤱𞤢𞤤 (Conférence Nationale) 𞤧𞤢𞥄𞤼𞤭𞤲𞤢𞤲𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥑⹁ 𞤮 𞤢𞤷𞥆𞤭𞤼𞤢𞥄. 𞤕𞤢𞤺𞥆𞤢𞤤 𞤮 𞤢𞤷𞥆𞤭𞤼𞤫𞥅𞤣𞤫⹁ 𞤮 𞤧𞤭𞤲𞤷𞤭 𞤬𞤫𞤣𞥆𞤫 𞤱𞤭𞤫𞤼𞤫𞥅𞤲𞤣𞤫 𞤃𞤮𞤩𞤼𞤮𞤲𞥋𞤣𞤭𞤪𞤢𞤤 𞤬𞤭𞥅 𞤁𞤫𞤥𞤮𞤳𞤢𞤪𞤢𞥄𞤳𞤵 (Rassemblement pour la Démocratie). 𞤈𞤫𞤬𞤼𞤭⹁ 𞤮 𞤣𞤢𞤪𞤭𞥅 𞤬𞤭𞥅 𞤧𞤵𞤩𞤮 𞤱𞤢𞤯𞤵𞤲𞥋𞤺𞤮  𞤫 𞤸𞤭𞤼𞤢𞥄𞤲𞤣𞤫 𞥑𞥙𞥙𞥒⹁ 𞤳𞤮𞤲𞤮 𞤆𞤢𞤧𞤳𞤢𞤤 𞤂𞤭𞤧𞤵𞤦𞤢𞥄 𞤬𞤮𞥅𞤤𞤭⹁ 𞤳𞤢𞤲𞤳𞤮 𞤮 𞤱𞤮𞤲𞤭 𞤶𞤫𞥅𞤺𞤢𞤩𞤮.
𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥓⹁ 𞤮 𞤱𞤢𞤯𞤼𞤮𞤣𞤭 𞤫 𞤆𞤢𞤧𞤳𞤢𞤤 𞤂𞤭𞤧𞤵𞤦𞤢𞥄 𞤳𞤢 𞤧𞤵𞤩𞤮 𞤲𞤦𞤢𞤼𞤭𞤪𞤣𞤵. 𞤇𞤢𞥄𞤱𞤮 𞤯𞤵𞤥⹁ 𞤮𞤲 𞤯𞤮𞤲  𞤱𞤢𞤯𞤭 𞤥𞤮 𞤀𞤪𞤣𞤮 𞤺𞤮𞤥𞤲𞤢𞥄𞤳𞤵 𞤑𞤮𞤲𞤺𞤮 𞤲𞤺𞤵𞤲. 𞤐𞤣𞤫 𞤼𞤢𞤱𞤲𞤮𞥅 𞤲𞤮𞤲⹁ 𞤴𞤮𞤺𞤢 𞤫 𞤼𞤢𞤱𞤢𞥄𞤩𞤫 𞤩𞤫𞤲 𞤳𞤢 𞤬𞤫𞤣𞥆𞤫 𞤆𞤢𞤧𞤳𞤢𞤤 𞤂𞤭𞤧𞤵𞤦𞤢𞥄⹁ 𞤴𞤭𞤯𞤢𞥄 𞤳𞤮 𞤮 𞤱𞤮𞤲𞤭 𞤳𞤮𞤲 𞤢𞤪𞤣𞤮 𞤧𞤢𞤦𞤵 𞤶𞤫𞤴𞤫𞥅𞤣𞤫 𞤥𞤢𞤳𞥆𞤮 𞤫 𞤤𞤫𞤻𞤮𞤤 𞤬𞤫𞥅𞤪𞤫𞤱𞤮𞤤⹁ 𞤩𞤫 𞤤𞤢𞤲𞤣𞤭𞥅 𞤴𞤮 𞤮 𞤭𞤼𞥆𞤫. 𞤑𞤢𞤲𞤳𞤮 𞤳𞤢𞤣𞤭⹁ 𞤻𞤢𞤤𞤲𞤣𞤫 𞥒𞥓 𞤃𞤮𞤪𞤧𞤮 𞥑𞥙𞥙𞥖⹁ 𞤮 𞤴𞤢𞤤𞤼𞤭 𞤳𞤢 𞤺𞤮𞤥𞤲𞤢𞥄𞤳𞤵⹁ 𞤪𞤫𞤬𞤼𞤭 𞤮 𞤸𞤮𞥅𞤼𞤭 𞤳𞤢 𞤧𞤢𞤸𞤪𞤫 𞤥𞤢𞤳𞥆𞤮 𞤌𞤱𞤢𞤲𞤣𞤮 . 𞤄𞤢𞤯𞤼𞤢𞤲𞤫 𞤯𞤵𞤥⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤤𞤮𞤲𞤼𞤭𞤲𞤭𞤪𞤭 𞤥𞤮 𞤡𞤢𞤪𞤤 𞤁𞤢𞤾𞤭𞤣 𞤘𞤢𞤲𞤢𞤱𞤮 𞤻𞤢𞤤𞤲𞤣𞤫 𞥒𞥗 𞤃𞤮𞤪𞤧𞤮 𞥑𞥙𞥙𞥖.   
𞤉 𞤸𞤭𞤼𞤢𞥄𞤲𞤣𞤫 𞥑𞥙𞥙𞥗⹁ 𞤸𞤢𞤩𞤪𞤫 𞤥𞤢𞤱𞤲𞤣𞤫 𞤬𞤫𞤼𞥆𞤭 𞤑𞤮𞤲𞤺𞤮 𞤸𞤢𞤳𞥆𞤵𞤲𞥋𞤣𞤫 𞤁𞤫𞤲𞤭𞤧 𞤅𞤢𞤧𞤵 𞤐𞤺𞤫𞤧𞤮 𞤫 𞤆𞤢𞤧𞤳𞤢𞤤 𞤂𞤭𞤧𞤵𞤦𞤢𞥄⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲. 𞤇𞤢𞤴𞤼𞤭 𞤅𞤢𞤧𞤵 𞤐𞤺𞤫𞤧𞤮 𞤬𞤮𞥅𞤤𞤭𞥅⹁ 𞤒𞤮𞤥𞤦𞤭-𞤌𞤨𞤢𞤲𞤺𞤮 𞤣𞤮𞤺𞤭⹁ 𞤮 𞤴𞤢𞤸𞤭 𞤮 𞤥𞤮𞥅𞤤𞤭𞤲𞤮𞤴𞤭𞥅 𞤑𞤮𞤼𞤣𞤭𞤾𞤢𞥄𞤪 𞤫 𞤊𞤢𞤪𞤢𞤲𞤧𞤭.  𞤌 𞤪𞤵𞤼𞥆𞤢𞥄𞤣𞤫 𞤑𞤮𞤲𞤺𞤮 𞤱𞤮𞥅 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥐𞥗 𞤩𞤢𞥄𞤱𞤮 𞤁𞤫𞤲𞤭𞤧 𞤅𞤢𞤧𞤵 𞤐𞤺𞤫𞤧𞤮 𞤴𞤢𞥄𞤬𞤢𞥄𞤣𞤫 𞤥𞤮. 𞤐𞤣𞤫𞤲 𞤮 𞤱𞤮𞤲𞤭 𞤫 𞤴𞤭𞥅𞤤𞤢𞤺𞤮𞤤 𞤸𞤢𞤳𞥆𞤵𞤲𞥋𞤣𞤫 𞤑𞤮𞤲𞤺𞤮 𞤫 𞤊𞤢𞤪𞤢𞤲𞤧𞤭. 𞤑𞤮𞤲𞤮 𞤺𞤢𞥄𞤲𞤭𞤲𞤼𞤭𞤲 𞤺𞤢𞥄⹁ 𞤲𞤣𞤫 𞤷𞤫𞤤𞥆𞤢𞤤 𞤥𞤢𞤳𞥆𞤮 𞤵𞤴𞤼𞤭𞤲𞤮𞥅⹁ 𞤳𞤮 𞤊𞤢𞤪𞤢𞤲𞤧𞤭 𞤼𞤢𞤲 𞤮 𞤱𞤮𞤲𞥆𞤮𞥅 𞤸𞤢𞥄 𞤲𞤮 𞤮 𞤥𞤢𞥄𞤴𞤭𞤪𞤭 𞤲𞤭𞥅 𞤸𞤢𞤲𞤳𞤭. 
𞤀𞥄𞤲𞤣𞤫 𞤫 𞤥𞤢𞥄𞤨𞤢 𞤲𞤮 𞤸𞤵𞥅𞤩𞤭𞤼𞤭 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤸𞤢𞤲𞤣𞤫 𞤧𞤢𞤦𞤵 𞤲𞤺𞤵𞥅 𞤻𞤢𞤱𞤵 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧. 𞤑𞤮𞤲𞤮 𞤱𞤮𞤼𞤢 𞤢 𞤧𞤵𞤲𞤮⹁ 𞤴𞤫𞤼𞥆𞤵 𞤘𞤫𞤲𞤮 𞤦𞤭𞤲𞥆𞤢𞤥𞤢𞥄 𞤩𞤫𞤪𞤲𞤣𞤫 𞤥𞤢𞥄 𞤲𞤣𞤫𞤲 𞤲𞤮 𞤨𞤭𞤯𞥆𞤢𞥄𞤣𞤫. 
𞥑. 𞤏𞤮𞤼𞤢 𞤢 𞤧𞤵𞤲𞤮 𞤬𞤫𞤧⹁ 𞤧𞤢𞤦𞤵 𞤧𞤵𞤲𞤮 𞤤𞤮𞤭𞤲𞤢𞤴 𞤣𞤫𞤱𞤢𞤤 𞤥𞤢𞥄⹁ 𞤢𞤷𞥆𞤭𞤲𞤼𞤭𞤲𞤫 𞤳𞤵𞥅𞤱𞤯𞤫 𞤥𞤮𞤰𞥆𞤫⹁ 𞤨𞤮𞥅𞤯𞤫 𞤫 𞤧𞤭𞤳𞥆𞤫 𞤦𞤮𞤲𞤯𞤫⹁ 𞤪𞤫𞤬𞤼𞤭 𞤲𞤺𞤮 𞤴𞤮𞤤𞥆𞤫 𞤫 𞤼𞤢𞤰𞤢𞥄𞤪𞤫 𞤫 𞤴𞤫𞤤𞤢𞥄𞤶𞤭 𞤦𞤮𞤲𞤯𞤭.
𞥒. 𞤏𞤮𞤼𞤢 𞤢 𞤧𞤵𞤲𞤮 𞤲𞤣𞤫 𞤼𞤢𞤱𞤲𞤮𞥅 𞤧𞤵𞤲𞤮 𞤫 𞤢𞥄𞤲𞤣𞤫⹁ 𞤯𞤭𞥅 𞤳𞤮 𞤻𞤢𞤦𞥆𞤫𞥅𞤤𞤭 𞤱𞤮𞤲𞤳𞤭𞤸𞤭 𞤫 𞤩𞤵𞤤𞥆𞤭 𞤥𞤵𞥅𞤧𞤫𞥅𞤲𞤣𞤭 𞤩𞤢𞤤𞤲𞤣𞤵 𞤫 𞤥𞤢𞥄𞤨𞤢𞥄𞤪𞤫.
𞥓. 𞤏𞤮𞤼𞤢 𞤢 𞤧𞤵𞤲𞤮 𞤬𞤫𞤧 𞤲𞤣𞤫 𞤼𞤢𞤱𞤲𞤮𞥅 𞤢𞤯𞤢 𞤱𞤮𞤲𞤣𞤭 𞤫 𞤗𞤵𞤪𞥇𞤢𞥄𞤲𞤢⹁ 𞤳𞤢𞤻𞤵𞤲 𞤫 𞤣𞤵𞤢𞥄𞤶𞤭⹁ 𞤫 𞤶𞤵𞥅𞤤𞤯𞤫. 𞤅𞤭 𞤧𞤵𞤲𞤮 𞤲𞤺𞤮𞤲 𞤼𞤫𞤣𞥆𞤭𞤪𞤭𞥅 𞤥𞤢⹁ 𞤢𞤯𞤢 𞤱𞤢𞥄𞤱𞤭 𞤵𞤴𞤼𞤭𞤪𞤣𞤫 𞤼𞤫𞤣𞥆𞤫𞥅𞤲𞤣𞤭 𞤥𞤢𞤺𞥆𞤮 𞤣𞤮𞤳𞥆𞤢𞤤⹁ 𞤣𞤢𞤲𞤳𞤭𞤼𞤢𞤺𞤮𞤤⹁ 𞤫 𞤳𞤵𞥅𞤱𞤯𞤫 𞤥𞤮𞤰𞥆𞤫 𞤱𞤮𞤲𞤣𞤵𞤯𞤫 𞤫 𞤲𞤢𞤬𞥆𞤮𞤪𞤫 𞤤𞤢𞤴𞤢𞤴𞤲𞤣𞤫.
𞥔. 𞤏𞤮𞤼𞤢 𞤢 𞤧𞤵𞤲𞤮 𞤬𞤫𞤧 𞤩𞤢𞤴𞤼𞤭 𞤳𞤮 𞤨𞤫𞤤𞥆𞤫𞤼 𞤢𞤯𞤢 𞤴𞤢𞤲𞤢𞤲𞤢𞥄 𞤢 𞤥𞤢𞥄𞤴𞤢𞤼𞤢𞥄 𞤢𞤣𞤮 𞤻𞤢𞤤𞤢𞥄𞤲𞤣𞤫 𞤲𞤣𞤫 𞤸𞤢𞤨𞥆𞤢𞤲𞤢𞤯𞤢𞥄 𞤲𞤣𞤫𞤲⹁ 𞤫 𞤸𞤭𞤲𞤤𞤫 𞤳𞤢𞤣𞤭 𞤢 𞤤𞤵𞤼𞥆𞤢𞤼𞤢𞥄 𞤱𞤵𞥅𞤪𞤵𞤣𞤫 𞤧𞤭 𞤦𞤢𞤤𞤯𞤫 𞤥𞤢𞥄 𞤯𞤫𞤲 𞤤𞤢𞤲𞥆𞤭𞥅.  𞤸𞤵𞥅𞤱𞤲𞤣𞤫 𞤱𞤢𞥄𞤱𞤢𞤼𞤢𞥄 𞤥𞤢 𞤸𞤫𞤩𞤵𞤣𞤫 𞤧𞤭 𞤱𞤮𞤲𞤢𞥄 𞤳𞤮 𞤢𞤤𞤤𞤢𞤸𞤵 𞤂𞤢𞥄𞤥𞤯𞤮 𞤮𞤲 𞤥𞤵𞥅𞤴𞤢𞤲 𞤥𞤢𞥄 𞤳𞤮𞤲.
𞥕. 𞤏𞤮𞤼𞤢 𞤢 𞤧𞤵𞤲𞤮 𞤬𞤫𞤧. 𞤀 𞤶𞤭𞤥𞥆𞤭𞤲𞤭𞤲𞤮 𞤸𞤢𞤲𞤳𞤭⹁ 𞤳𞤮𞤲𞤮 𞤯𞤵𞤥 𞤲𞤢𞤬𞤢𞥄𞤲𞤮 𞤥𞤢 𞤸𞤢𞤴 𞤧𞤫𞥅𞤯𞤢⹁ 𞤪𞤫𞤬𞤼𞤭 𞤲𞤣𞤫 𞤶𞤭𞤣𞤲𞤢𞥄𞤩𞤫 𞤥𞤢𞥄𞤯𞤢 𞤬𞤫𞤰𞥆𞤭𞤲𞥆𞤮𞥅 ⹁ 𞤴𞤮𞥅𞤥𞤵𞤯𞤢𞥄. 𞤒𞤢𞤤𞥆𞤭 𞤯𞤵𞤥 𞤪𞤵𞤼𞥆𞤵𞤲𞤮 𞤩𞤫 𞤫 𞤲𞤺𞤵𞥅𞤪𞤣𞤢𞤲؟ 𞤔𞤢𞤲𞤺𞤣𞤫 𞤥𞤢𞥄⹁ 𞤥𞤫𞤷𞥆𞤫 𞤥𞤢𞥄 𞤥𞤢𞤤𞥆𞤢 𞤲𞤺𞤫𞤴𞤺𞤵 𞤥𞤢𞥄𞤯𞤢 𞤴𞤫𞥅𞤦𞤭𞥅⹁ 𞤪𞤫𞤬𞤼𞤭 𞤴𞤮𞥅𞤥𞤵𞤯𞤢𞥄⹁ 𞤴𞤢𞤤𞥆𞤭 𞤯𞤵𞤥 𞤱𞤢𞤴𞤤𞤭𞤪𞤲𞤮 𞤴𞤮𞥅𞤥𞤫𞤪𞤫 𞤲𞤣𞤫𞤲 𞤥𞤢𞤤𞤢𞤤؟
𞥖. 𞤏𞤮𞤼𞤢 𞤢 𞤧𞤵𞤲𞤮 𞤳𞤢𞤣𞤭 𞤧𞤢𞤦𞤵 𞤲𞤣𞤫 𞤶𞤭𞤥𞥆𞤭𞤲𞤭𞤲𞤮𞤯𞤢𞥄⹁ 𞤴𞤮𞥅𞤥𞤫𞤪𞤫 𞤥𞤢𞥄 𞤲𞤣𞤫𞤲 𞤱𞤮𞤲𞤼𞤵𞤲𞤮 𞤳𞤵𞤧𞤵𞤦𞤵𞥅𞤶𞤭. 𞤅𞤵𞤲𞤭𞤯𞤢𞥄 𞤫 𞤦𞤢𞥄𞤧𞤢𞤤⹁ 𞤯𞤵𞤥 𞤩𞤫𞤴𞤣𞤢𞤲 𞤥𞤢𞥄 𞤼𞤢𞤥𞤨𞤫𞤪𞤫⁏ 𞤧𞤵𞤲𞤭𞤯𞤢𞥄 𞤫 𞤳𞤮𞤲𞤺𞤵𞤯𞤭⹁ 𞤢𞤴𞤩𞤫 𞤱𞤢𞤤𞥆𞤭𞤼𞤮𞤪𞤭 𞤯𞤵𞤥 𞤫 𞤸𞤮𞥅𞤪𞤫 𞤥𞤢𞥄𞤯𞤢⁏ 𞤧𞤵𞤲𞤭𞤯𞤢𞥄 𞤬𞤭𞥅 𞤸𞤵𞥅𞤱𞤵𞤺𞤮𞤤 𞤦𞤮𞤲𞤫 𞤯𞤵𞤥 𞤪𞤮𞤲𞤳𞤭 𞤱𞤢𞤯𞤵𞤣𞤫.
𞥗. 𞤏𞤮𞤼𞤢 𞤢 𞤧𞤵𞤲𞤮 𞤥𞤵𞤧𞤭𞤣𞤯𞤮. 𞤐𞤣𞤫 𞤼𞤢𞤱𞤲𞤮𞥅 𞤳𞤮 𞤨𞤫𞤤𞥆𞤫𞤼⹁ 𞤧𞤭 𞤢𞤯𞤢 𞤥𞤢𞤪𞤭 𞤺𞤢𞤤𞥆𞤫 𞤴𞤢𞥄𞤶𞤵𞤯𞤫 𞤤𞤢𞤦𞤢𞥄𞤯𞤫⹁ 𞤩𞤫𞤴𞤲𞤺𞤵 𞤥𞤮𞤰𞥆𞤮 𞤤𞤢𞤦𞤢𞥄𞤯𞤮⹁ 𞤶𞤢𞤱𞤣𞤭 𞤯𞤵𞥅𞤯𞤵𞤲’𞤣𞤭 𞤫 𞤩𞤭𞤯𞤩𞤫 𞤧𞤫𞤤𞥆𞤵𞤩𞤫 𞤤𞤢𞤦𞤢𞥄𞤩𞤫⹁ 𞤸𞤢𞤴 𞤺𞤮𞥅𞤼𞤵𞤲 𞤫 𞤯𞤭𞥅 𞤯𞤮𞤮 𞤲𞤢𞤬𞤢𞤼𞤢𞥄 𞤥𞤢 𞤧𞤮 𞤢𞤯𞤢 𞤶𞤭𞤥𞥆𞤭𞤲𞤭𞥅.
𞥘. 𞤏𞤮𞤼𞤢 𞤢 𞤧𞤵𞤲𞤮 𞤬𞤫𞤧 𞤧𞤢𞤦𞤵 𞤘𞤫𞤲𞤮 𞤲𞤮 𞤴𞤫𞤯𞤵𞤥𞤢𞥄 𞤲𞤫𞥅𞤥𞤢𞥄𞤶𞤭 𞤢𞤧𞤤𞤭𞤥𞤼𞤮𞤼𞤮𞥅𞤯𞤭⹁ 𞤯𞤭 𞤢 𞤢𞤤𞤢𞥄 𞤷𞤵𞤺𞥆𞤵 𞤥𞤵𞤲⹁ 𞤫 𞤯𞤭 𞤢 𞤱𞤢𞥄𞤱𞤢𞤼𞤢𞥄 𞤧𞤵𞥅𞤣𞤵𞤣𞤫 𞤸𞤢𞤴 𞤧𞤭 𞤢𞤯𞤢 𞤢𞤤𞤯𞤭: 𞤺𞤭𞤼𞤫 𞤯𞤭𞤯𞤭 𞤯𞤫𞥅 𞤴𞤭𞤭𞤪𞤢𞥄⹁ 𞤲𞤮𞤨𞥆𞤭 𞤯𞤭𞤯𞤭 𞤯𞤭 𞤲𞤢𞤲𞤭𞤪𞤢𞥄⹁ 𞤼𞤮𞤲𞤭 𞤯𞤭𞤯𞤭 𞤫 𞤯𞤫𞤲𞤺𞤢𞤤 𞤳𞤮 𞤸𞤢𞥄𞤤𞤭𞤪𞤢𞥄 𞤫 𞤳𞤮 𞤻𞤢𞥄𞤥𞤭𞤪𞤢𞥄 𞤫 𞤳𞤮 𞤧𞤮𞤭𞤪𞤢𞥄 𞤲𞤦𞤫𞤤𞤢𞤲⹁ 𞤶𞤵𞥅𞤯𞤫 𞤯𞤭𞤯𞤭 𞤯𞤫 𞤸𞤵𞥅𞤱𞤭𞤪𞤢𞥄 𞤫 𞤳𞤮𞤴𞤯𞤫 𞤯𞤭𞤯𞤭 𞤯𞤫 𞤴𞤢𞤸𞤭𞤪𞤢𞥄. 𞤘𞤫𞤲𞤮 𞤪𞤮𞤳𞥆𞤵 𞤥𞤢𞥄 𞤳𞤢𞤣𞤭 𞤳𞤭𞤲𞤢𞤤 𞤲𞤺𞤢𞤤 𞤬𞤮𞥅𞤬𞤭𞤪𞤢𞥄 𞤫 𞤲𞤺𞤢𞤤 𞤧𞤮𞤭𞤪𞤢𞥄 𞤵𞥅𞤪𞤲𞤺𞤮𞤤.
𞥐𞥑 . 𞤏𞤮𞤼𞤢 𞤢 𞤧𞤵𞤲𞤮 𞤬𞤫𞤧 𞤲𞤣𞤫 𞤱𞤮𞤲𞥆𞤮𞥅 𞤳𞤮 𞤢 𞤶𞤮𞥅𞤥𞤢 𞤣𞤭𞥅𞤲𞤢 𞤳𞤢 𞤬𞤭𞤩𞤵𞤯𞤢𞥄⹁ 𞤧𞤵𞥅𞤣𞤵 𞤳𞤢 𞤦𞤫𞤤𞤮𞤯𞤢𞥄⹁ 𞤻𞤢𞤥𞤣𞤵 𞤳𞤮 𞤬𞤢𞤺𞥆𞤭𞤼𞤮𞤪𞤢𞥄⹁ 𞤲𞤣𞤭𞤴𞤢𞤲 𞤳𞤮 𞤴𞤢𞤪𞤢𞥄⹁ 𞤷𞤮𞤲𞤷𞤭 𞤯𞤭 𞤩𞤮𞤪𞤲𞤮𞤯𞤢𞥄⹁ 𞤫 𞤺𞤫𞤲𞤣𞤮 𞤥𞤮 𞤣𞤫𞥅𞤰𞤭𞤪𞤢𞥄. 𞤒𞤢𞤤𞥆𞤭 𞤳𞤮 𞤧𞤵𞤲𞤭𞤲 𞤥𞤢𞥄 𞤴𞤮 𞤥𞤵𞤧𞤭𞤣𞤯𞤮 𞤢𞤲؟
𞥑𞥑 . 𞤃𞤵𞤧𞤭𞤣𞤯𞤮 𞤱𞤮𞤼𞤢 𞤢 𞤴𞤮𞥅𞤥𞤵 𞤬𞤫𞤧
𞤃𞤭𞤯𞤮 𞤱𞤢𞥄𞤶𞤮𞤥𞤢𞥄 𞤴𞤮 𞤢 𞤶𞤢𞤲𞤺𞤵 𞤯𞤫𞥅 𞤼𞤮𞤩𞥆𞤫 𞤲𞤮𞥅𞤺𞤢𞤴 𞤫 𞤶𞤫𞥅𞤼𞤢𞤼𞤭 𞤤𞤫𞤴 𞤯𞤮𞤮⹁ 𞤢𞤪𞤥𞤢 𞤲𞤣𞤫 𞤱𞤫𞤱𞤤𞤵𞤯𞤢𞥄.
𞤀)- 𞤺𞤮𞤥𞤯𞤭𞤲𞤢𞤤 𞤳𞤢𞤻𞤵𞤲 𞤫 𞤳𞤵𞥅𞤱𞤺𞤢𞤤 𞤥𞤮𞤰𞥆𞤢𞤤⹁ 𞤳𞤮 𞤯𞤭𞥅 𞤱𞤮𞤲𞤭 𞤺𞤵𞤲𞤣𞤮𞥊𞥅𞤶𞤭 𞤲𞤫𞤱𞤭𞤲𞤭𞤪𞤯𞤭 𞤲𞤺𞤵𞥅𞤪𞤲𞤣𞤢𞤲. 𞤀𞤱𞤢 𞤪𞤫𞤪𞤯𞤵 𞤫 𞤯𞤵𞤥 𞤬𞤭𞥅 𞤴𞤮 𞤢 𞤥𞤢𞤤𞤫.
𞤁)- 𞤯𞤢𞤩𞥆𞤵 𞤺𞤢𞤲𞤣𞤢𞤤 𞤫 𞤻𞤫𞤲𞤰𞤢𞤤⹁ 𞤪𞤫𞤬𞤼𞤭 𞤼𞤭𞥅𞤥𞤵 𞤣𞤫𞤬𞤼𞤫 𞤻𞤢𞤤𞤲𞤣𞤫 𞤱𞤮𞥅 𞤻𞤢𞤤𞤲𞤣𞤫⹁ 𞤧𞤢𞤦𞤵 𞤼𞤭𞥅𞤥𞤵𞤺𞤮𞤤 𞤣𞤫𞤬𞤼𞤫⹁ 𞤯𞤵𞤥 𞤲𞤮 𞤻𞤭𞤨𞥆𞤢 𞤧𞤵𞤲𞤮.
𞤂)- 𞤸𞤫𞤴𞤯𞤭𞤲𞤼𞤭𞤲 𞤼𞤵𞥅𞤦𞤵𞥅𞤦𞤵𞤴𞤫𞥅⹁ 𞤸𞤮𞥅𞤼𞤭 𞤯𞤵𞥅𞤪𞤮𞤯𞤢𞥄 𞤦𞤮𞤲𞤫⹁ 𞤧𞤢𞤦𞤵 𞤸𞤵𞥅𞤱𞤵𞤺𞤮𞤤 𞤦𞤮𞤲𞤫 𞤻𞤭𞤣𞥆𞤭𞤲𞤢𞤴 𞤲𞤺𞤵𞥅𞤪𞤣𞤢𞤲 𞤲𞤫𞤯𞥆𞤮. 𞤑𞤢𞤤𞤢 𞤯𞤵𞥅𞤯𞤵𞤯𞤮 𞤦𞤢𞤳𞥆𞤢𞤼𞤵𞥅𞤶𞤭 𞤥𞤢𞤤𞥆𞤢 𞤳𞤵𞥅𞤱𞤯𞤫 𞤦𞤮𞤲𞤯𞤫⹁ 𞤮𞤲 𞤣𞤢𞤻𞤢𞤼𞤢𞥄 𞤩𞤵𞤩𞤼𞤵 𞤩𞤫𞤪𞤲𞤣𞤫.
𞤃)- 𞤯𞤵𞤯𞥆𞤭𞤲𞤮𞤪 𞤶𞤢𞤲𞤺𞤵𞤺𞤮𞤤 𞤁𞤫𞤬𞤼𞤫𞤪𞤫 𞤀𞤤𞤤𞤢 𞤥𞤢𞤱𞤲𞤣𞤫 𞤲𞤣𞤫𞤲 𞤳𞤢𞤱𞤵𞤲 𞤫 𞤼𞤢𞤧𞤳𞤢𞤺𞤮𞤤 𞤲𞤣𞤫. 𞤇𞤫𞤴𞤣𞤵 𞤶𞤢𞤲𞤼𞤢𞤺𞤮𞤤 𞤭𞤲𞤣𞤫 𞤀𞤤𞤤𞤢𞥄𞤸𞤵 𞤲𞤣𞤫𞤲 𞤫 𞤳𞤢𞤤𞤢 𞤳𞤭𞤶𞤮𞥅𞤪𞤫 𞤥𞤢𞥄𞤯𞤵𞤲 𞤱𞤢𞤹𞤵𞤼𞤵 𞤲𞤺𞤵 𞤤𞤢𞥄𞤼𞤭𞤯𞤢𞥄 𞤫 𞤲𞤣𞤫𞤪 𞤲𞤺𞤵𞤪𞤣𞤢𞤲 𞤥𞤢𞥄 𞤯𞤢𞤲.
𞤄)- 𞤥𞤮𞤰𞥆𞤮 𞤫 𞤴𞤭𞤥𞤩𞤫 𞤩𞤫𞤲 𞤫𞤥𞤦𞤫𞤪𞤫 𞤲𞤦𞤢𞥄𞤱𞤣𞤭 𞤥𞤢𞥄𞤯𞤢⹁ 𞤧𞤢𞤦𞤵 𞤯𞤵𞤥 𞤸𞤫𞤲𞤼𞤭𞤲𞤢𞤴 𞤬𞤮𞤲𞤣𞤮 𞤥𞤢𞥄𞤯𞤢.
𞤅)- 𞤱𞤮𞤲𞤵 𞤶𞤮𞥅𞤥 𞤷𞥆𞤵𞤷𞤢𞤤⹁ 𞤱𞤮𞤼𞤢 𞤢 𞤤𞤢𞥄𞤼𞤮 𞤸𞤵𞤤𞤯𞤮 𞤪𞤫𞥅𞤣𞤵⹁ 𞤧𞤢𞤦𞤵 𞤲𞤫𞤯𞥆𞤮 𞤧𞤵𞥅𞤧𞤵𞤯𞤮 𞤪𞤫𞥅𞤣𞤵 𞤳𞤮 𞤲𞤫𞤯𞥆𞤮 𞤴𞤢𞥄𞤶𞤵𞤯𞤮 𞤬𞤮𞤲𞤣𞤮⹁ 𞤩𞤢𞤲𞤼𞤭𞥅𞤯𞤮 𞤣𞤢𞤪𞤲𞤣𞤫⹁ 𞤳𞤮 𞤮 𞤢𞥄𞤲𞤣𞤫 𞤱𞤮𞤲𞤢𞤲𞤣𞤫 𞤢𞤴𞤩𞤫 𞤥𞤢𞤳𞥆𞤮.
𞤆)- 𞤤𞤢𞤩𞥆𞤭𞤲 𞤩𞤫𞤪𞤲𞤣𞤫 𞤥𞤢𞥄 𞤲𞤣𞤫𞤲⹁ 𞤩𞤮𞥅𞤪𞤢𞥄 𞤲𞤺𞤢𞤴𞤲𞤺𞤵 𞤫 𞤥𞤢𞤴𞤪𞤫⹁ 𞤳𞤢𞤻𞤵𞤲 𞤫 𞤳𞤮𞤲𞥆𞤢𞥄𞤺𞤵⹁ 𞤸𞤮𞤣𞤮 𞤫 𞤳𞤢𞤤𞤢 𞤻𞤢𞤦𞥆𞤵𞥅𞤤𞤭 𞤬𞤮𞤲𞤣𞤮.
𞤇)- 𞤪𞤫𞥅𞤲𞤼𞤮 𞤫 𞤲𞤣𞤢𞥄𞤪𞤵𞤺𞤮𞤤 𞤳𞤮 𞤼𞤮𞤽𞤢𞥄⹁ 𞤫 𞤱𞤮𞤱𞤤𞤵𞤺𞤮𞤤 𞤳𞤮 𞤼𞤮𞤽𞤢𞥄⹁ 𞤫 𞤱𞤫𞤣𞥆𞤮𞤣𞤢𞤺𞤮𞤤 𞤫 𞤧𞤫𞤪𞤼𞤢𞥄𞤩𞤫 𞤳𞤢 𞤺𞤮𞤪𞤢𞥄𞤳𞤵 𞤥𞤢𞥄 𞤳𞤢 𞤣𞤫𞤱𞤢𞥄𞤳𞤵⹁ 𞤳𞤢𞤻𞤵𞤲 𞤫 𞤬𞤢𞤲𞤼𞤭𞤲𞤺𞤮𞤤 𞤻𞤢𞥄𞤥𞤲𞤣𞤵 𞤫 𞤯𞤮𞤴𞤲𞤺𞤮𞤤.
𞤈)- 𞤼𞤭𞥅𞤯𞤭𞤲𞤮⹁ 𞤣𞤢𞤪𞤢𞤲𞤮𞤯𞤢𞥄 𞤳𞤢𞤤𞤢 𞤺𞤮𞤤𞥆𞤫 𞤣𞤢𞤻𞤭𞤪𞤯𞤫 𞤲𞤢𞤬𞤮𞥅𞤪𞤫⹁ 𞤧𞤢𞤦𞤵 𞤯𞤵𞤥 𞤲𞤮 𞤴𞤫𞤶𞥆𞤭𞤲𞤼𞤭𞤲𞤢 𞤧𞤵𞤲𞤮.
𞤉)- 𞤱𞤵𞥅𞤪𞤵 𞤫𞤥𞤦𞤫𞤪𞤫 𞤻𞤢𞤤𞥆𞤢𞤤 𞤥𞤢𞥄 𞤲𞤺𞤢𞤤⹁ 𞤸𞤢𞤳𞤭𞤲𞤣𞤭𞤲𞤮𞤯𞤢𞥄 𞤫 𞤥𞤭𞥅𞤶𞤢𞤺𞤮𞤤 𞤬𞤭𞥅 𞤻𞤢𞤤𞤯𞤭 𞤱𞤵𞤤𞤭𞥅𞤯𞤭 𞤥𞤢𞤤𞥆𞤢 𞤧𞤢𞥄𞤼𞤭𞥅𞤯𞤭.
𞤊)- 𞤱𞤮𞤼𞤢 𞤫𞤩𞤭𞤲𞥋𞤣𞤭𞤪 𞤸𞤮𞥅𞤪𞤫 𞤥𞤢𞥄 𞤼𞤵𞤲 𞤫 𞤩𞤫𞤲 𞤩𞤵𞤪𞤵𞤩𞤫 𞤥𞤢. 𞤅𞤮 𞤢 𞤲𞤣𞤢𞥄𞤪𞤭𞥅 𞤧𞤫𞤪𞤢 𞤥𞤢𞥄⹁ 𞤢 𞤼𞤢𞤱𞤢𞤴 𞤲𞤮 𞤸𞤫𞤲 𞤩𞤫 𞤩𞤵𞤪𞤯𞤢𞥄 𞤲𞤦𞤢𞥄𞤣𞤭⹁ 𞤫 𞤴𞤢𞥄𞤶𞤵𞤣𞤫 𞤬𞤫𞥅𞤪𞤫⹁ 𞤫 𞤷𞤫𞤤𞥆𞤢𞤤 𞤫 𞤳𞤮 𞤲𞤢𞤲𞤣𞤭 𞤫 𞤯𞤵𞤥.  𞤄𞤫𞤤𞤢𞥄𞤶𞤮 𞤢 𞤴𞤫𞤼𞥆𞤢𞤴 𞤲𞤫𞥅𞤥𞤢𞥄𞤶𞤭 𞤀𞤤𞤤𞤢𞥄𞤸𞤵 𞤂𞤢𞥄𞤥𞤯𞤮 𞤅𞤫𞤲𞤭𞥅𞤯𞤮 𞤮𞤲.
𞤋)- 𞤱𞤮𞤼𞤢 𞤢 𞤱𞤮𞥅𞤱𞤼𞤭𞤲 𞤸𞤢𞤳𞥆𞤭𞤤𞥆𞤫 𞤥𞤢𞥄 𞤯𞤫𞤲 𞤥𞤭𞥅𞤶𞤢𞤺𞤮𞤤 𞤬𞤭𞥅 𞤢𞤧𞤤𞤢𞥄𞤼𞤮𞤼𞤮𞥅𞤯𞤭 𞤸𞤵𞤤𞤩𞤭𞤲𞤭𞥅𞤯𞤭 𞤫 𞤥𞤭𞥅𞤶𞤮𞥅𞤶𞤭 𞤦𞤮𞤲𞤯𞤭 𞤫 𞤻𞤢𞤤𞤯𞤮𞤴𞤯𞤭.
𞤌)- 𞤱𞤮𞤼𞤢 𞤢 𞤬𞤢𞤲𞤼𞤭𞤲 𞤼𞤭𞤳𞥆𞤫𞤪𞤫⁏ 𞤥𞤵𞤻𞥆𞤮⹁ 𞤪𞤫𞤬𞤼𞤭 𞤩𞤫𞤲𞤢𞥄 𞤼𞤭𞤳𞥆𞤫𞤪𞤫 𞤲𞤣𞤫𞤲⹁ 𞤴𞤢𞥄𞤬𞤮𞤯𞤢𞥄. 𞤑𞤮𞤪𞤭 𞤢𞤲𞤣𞤵 𞤲𞤺𞤵𞥅𞤪𞤲𞤣𞤢𞤲 𞤼𞤢𞤺𞤢𞥄𞤯𞤮 𞤲𞤮 𞤪𞤢𞤩𞥆𞤭𞤯𞤭.
𞤍)- 𞤱𞤮𞤼𞤢 𞤢 𞤬𞤫𞤤𞥆𞤵𞤼𞤵 𞤪𞤭𞥅𞤱𞤢𞤺𞤮𞤤 𞤥𞤮𞤰𞥆𞤫𞤪𞤫 𞤥𞤢𞤤𞥆𞤢 𞤼𞤭𞤨𞥆𞤢𞤺𞤮𞤤 𞤼𞤢𞤥𞤨𞤫𞤪𞤫 𞤫 𞤥𞤢𞥄𞤯𞤢. 𞤆𞤫𞤤𞥆𞤫𞤼⹁ 𞤳𞤮 𞤀𞤤𞤤𞤢𞥄𞤸𞤵 𞤂𞤢𞥄𞤥𞤯𞤮 𞤮𞤲 𞤱𞤮𞤲𞤭 𞤳𞤮 𞤸𞤢𞥄𞤲𞤵𞤯𞤢𞥄 𞤸𞤮𞥅𞤤𞤮𞤪𞤣𞤫.
𞤎)- 𞤶𞤮𞤲𞥆𞤵𞤼𞤵 𞤲𞤺𞤮𞤰𞤮 𞤲𞤺𞤮𞤲 𞤫𞤥𞤦𞤫𞤪𞤫 𞤥𞤢𞤺𞥆𞤮⹁ 𞤱𞤮𞤼𞤢 𞤢 𞤥𞤢𞤱𞤲𞤭𞤲 𞤶𞤭𞤩𞤭-𞤤𞤭𞤩𞤭 𞤳𞤮 𞤬𞤢𞤲𞤼𞤭.
𞤏)- 𞤸𞤫𞤲𞤼𞤭𞤲 𞤢𞤣𞤵𞤲𞤢𞥄𞤪𞤵 𞤥𞤢𞥄 𞤲𞤣𞤵𞤲⁏ 𞤱𞤮𞤯𞥆𞤭𞤼𞤮 𞤣𞤵𞤺𞤵𞤤𞤢𞤴𞤢𞥄𞤺𞤢𞤤⹁ 𞤼𞤵𞥅𞤲𞤣𞤭 𞤩𞤢𞤤𞤲𞤣𞤵 𞤫 𞤲𞤮𞤳𞥆𞤵𞥅𞤪𞤫⹁ 𞤸𞤭𞤲𞤮 𞤤𞤫𞤼𞥆𞤢 𞤱𞤮𞤲𞤳𞤭𞤸𞤭 𞤳𞤭𞤲 𞤧𞤢𞤲𞥆𞤫.
𞤐)- 𞤱𞤮𞤼𞤢 𞤣𞤵𞥅𞤥𞤭𞤲 𞤥𞤭𞥅𞤶𞤮 𞤫 𞤷𞤢𞤯𞤫𞥅𞤤𞤫 𞤼𞤵𞤲⹁ 𞤫𞤩𞥆𞤭𞤲𞥋𞤣𞤭𞤪 𞤼𞤢𞤥𞤨𞤫𞤪𞤫𞥅𞤶𞤭 𞤥𞤢𞥄𞤯𞤮 𞤫 𞤱𞤫𞤤𞤮-𞤱𞤫𞤤𞤮𞥅𞤶𞤭 𞤥𞤢𞥄𞤯𞤢. 𞤄𞤫𞤤𞤢𞥄𞤶𞤮𞥅 𞤢 𞤴𞤫𞤼𞥆𞤢𞤴 𞤘𞤫𞤲𞤮.
𞤑)- 𞤳𞤢𞤤𞤢 𞤳𞤮 𞤦𞤮𞤲𞤭 𞤳𞤮 𞤼𞤵𞥅𞤥𞤢𞤯𞤢𞥄 𞤤𞤮𞤪𞥆𞤢𞤼𞤢𞥄 𞤥𞤢𞥄 𞤬𞤫𞤧⁏ 𞤳𞤢 𞤤𞤭𞤣𞥆𞤵⹁ 𞤳𞤮 𞤼𞤵𞥅𞤥𞤵𞤯𞤮 𞤥𞤢 𞤮𞤲 𞤱𞤮𞤲𞤭 𞤳𞤮 𞤼𞤵𞥅𞤥𞤫𞤯𞤫𞤲 𞤤𞤮𞤪𞥆𞤢𞤼𞤢⹁ 𞤱𞤮𞤪𞤭𞤲 𞤱𞤮𞤼𞤢 𞤢 𞤥𞤭𞥅𞤶𞤮 𞤬𞤭𞥅 𞤯𞤵𞤥.
𞤒)- 𞤧𞤫𞤤𞥆𞤭𞤲 𞤴𞤫𞤤𞤢𞥄𞤶𞤭 𞤥𞤢𞥄 𞤯𞤭𞤲. 𞤒𞤫𞤤𞤮 𞤥𞤮𞤰𞥆𞤫𞤪𞤫⹁ 𞤣𞤢𞤯𞤢𞤤⹁ 𞤥𞤢𞤤𞤢𞤤 𞤫 𞤩𞤢𞤲𞤼𞤢𞤤.
𞤓)- 𞤱𞤮𞤼𞤢 𞤢 𞤼𞤢𞤥𞤰𞤭𞤲𞤮𞤪 𞤸𞤢𞤴 𞤺𞤮𞥅𞤼𞤮 𞤶𞤢𞤪𞤲𞤫𞥅𞤣𞤫⹁ 𞤩𞤢𞤴𞤪𞤵 𞤱𞤢𞤯𞥆𞤢𞥄𞤳𞤭 𞤸𞤢𞤴 𞤺𞤮𞥅𞤼𞤮 𞤶𞤢𞤪𞤲𞤵𞤺𞤮𞤤 𞤥𞤢⁏ 𞤸𞤵𞥅𞤱𞤭𞤪 𞤥𞤮𞤰𞥆𞤫𞤪𞤫 𞤬𞤭𞥅 𞤀𞤤𞤤𞤢𞥄𞤸𞤵 𞤂𞤢𞥄𞤥𞤯𞤮 𞤧𞤫𞤲𞤭𞥅𞤯𞤮 𞤮𞤲 𞤼𞤢𞤲. 𞤀𞤲𞤣𞤵𞤼𞤵 𞤳𞤮 𞤬𞤭𞥅 𞤃𞤢𞤳𞥆𞤮 𞤱𞤮𞤲𞤭 𞤳𞤮 𞤸𞤵𞥅𞤱𞤭𞤪𞤯𞤢𞥄 𞤳𞤢𞤤𞤢 𞤺𞤮𞤤𞥆𞤫.
𞤔)- 𞤱𞤢𞤯𞤵 𞤫𞤩𞥆𞤮𞥅𞤪𞤫 𞤲𞤢𞤬𞤢𞤴𞤲𞤣𞤫 𞤥𞤢⹁ 𞤪𞤫𞤬𞤼𞤭 𞤼𞤢𞤧𞤳𞤮𞤯𞤢𞥄 𞤲𞤣𞤫⹁ 𞤬𞤭𞥅 𞤴𞤮 𞤢 𞤴𞤫𞤶𞥆𞤵𞤼𞤵 𞤲𞤺𞤮𞤰𞤮𞥅𞤶𞤭 𞤥𞤢𞥄 𞤯𞤭𞤲.
𞤕)- 𞤱𞤮𞤼𞤢 𞤢 𞤲𞤢𞤩𞤼𞤭𞤪 𞤴𞤫𞥅𞤧𞤮 𞤳𞤮 𞤸𞤢𞥄𞤲𞤵 𞤯𞤢𞥄 𞤱𞤢𞤯𞤵𞤣𞤫 𞤸𞤢𞤲𞤣𞤫. 𞤏𞤮𞤼𞤢 𞤢 𞤧𞤢𞥄𞤼𞤭𞤲 𞤺𞤮𞤤𞥆𞤫 𞤥𞤢𞥄 𞤸𞤢𞤲𞤣𞤫𞥅𞤶𞤫 𞤯𞤫𞤲 𞤬𞤢𞥄 𞤶𞤢𞤲𞤺𞤮. 𞤖𞤵𞥅𞤱𞤵 𞤯𞤫 𞤳𞤭𞤧𞤢𞤲 𞤩𞤢𞤴𞤪𞤵 𞤢 𞤢𞤲𞤣𞤢𞥄 𞤳𞤮 𞤧𞤢𞥄𞤼𞤭𞥅 𞤥𞤢𞤤𞥆𞤢 𞤳𞤮 𞤢𞤪𞤢𞤼𞤢. 𞤀 𞤢𞤲𞤣𞤢𞥄 𞤳𞤢𞤣𞤭 𞤧𞤮 𞤢 𞤼𞤢𞤱𞤫𞤼𞤫 𞤶𞤢𞤲𞤺𞤮.
𞤖)- 𞤢𞤲𞤣𞤭𞤲𞤮 𞤺𞤮𞤤𞥆𞤫 𞤲𞤢𞤬𞤢𞤴𞤯𞤫 𞤯𞤫 𞤴𞤫𞤪𞤮𞤲’𞤣𞤭𞤪𞤯𞤢𞥄⹁ 𞤺𞤮𞤤𞥆𞤵 𞤺𞤮𞤤𞥆𞤫 𞤲𞤢𞤬𞤢𞤴𞤯𞤫 𞤯𞤫 𞤲𞤮 𞤬𞤮𞤱𞤼𞤭𞤲𞤫.
𞤗)- 𞤼𞤢𞤧𞤳𞤮 𞤥𞤮𞤰𞥆𞤫 𞤯𞤫 𞤀𞤤𞤤𞤢𞥄𞤸𞤵 𞤂𞤢𞥄𞤥𞤯𞤮 𞤮𞤲 𞤼𞤫𞤤𞥆𞤭𞤲𞤭 𞤫 𞤥𞤢𞥄⁏ 𞤱𞤢𞤧𞤮𞤪 𞤯𞤫⹁ 𞤩𞤢𞤴𞤪𞤵 𞤲𞤫𞤤𞤢𞥄𞤯𞤮 𞤥𞤮 𞤶𞤢𞤥 𞤫 𞤳𞤭𞤧𞤢𞤤 𞤱𞤮𞤲𞤭 𞤥𞤵𞤲 𞤲𞤮 𞤥𞤢𞥄𞤳𞤭 𞤱𞤮𞤲𞤣𞤫 𞤳𞤮 𞤨𞤫𞤤𞥆𞤫𞤼⹁ 𞤀𞤤𞤤𞤢𞥄𞤸𞤵 𞤤𞤢𞥄𞤥𞤯𞤮 𞤮𞤲 𞤲𞤮 𞤴𞤭𞤯𞤭 𞤲𞤣𞤫 𞤮 𞤴𞤭𞤢𞤼𞤢 𞤲𞤫𞥅𞤥𞤢𞥄𞤶𞤭 𞤥𞤢𞤳𞥆𞤮 𞤯𞤭𞤲 𞤲𞤮 𞤩𞤢𞤲𞤺𞤭 𞤫 𞤶𞤭𞤴𞤢𞥄𞤯𞤮 𞤥𞤢𞤳𞥆𞤮 𞤮𞤲. 𞤑𞤮𞤪𞤭⹁ 𞤶𞤢𞤪𞤲𞤵 𞤀𞤤𞤤𞤢𞥄𞤸𞤵 𞤴𞤫𞤯𞤵𞤯𞤮 𞤥𞤢 𞤯𞤭𞥅 𞤲𞤫𞥅𞤥𞤢𞥄𞤶𞤭 𞤸𞤫𞥅𞤱𞤵𞤯𞤭 𞤯𞤭 𞤤𞤭𞤥𞤼𞤮𞤼𞤢𞥄𞤳𞤮.
𞤘)- 𞤴𞤮𞤲𞤣𞤭𞤲𞤮𞤪 𞤳𞤮 𞤘𞤫𞤲𞤮 𞤪𞤮𞤳𞥆𞤵 𞤥𞤢𞥄 𞤳𞤮𞤲⹁ 𞤬𞤮𞤼𞤭 𞤳𞤮 𞤷𞤫𞤤𞥆𞤢𞤤⹁ 𞤶𞤢𞤱𞤣𞤭⹁ 𞤥𞤢𞤤𞥆𞤢 𞤩𞤫𞤴𞤲𞤺𞤵𞥅𞤪𞤫⹁ 𞤫 𞤼𞤫𞤣𞥆𞤵𞤺𞤢𞤤 𞤫 𞤳𞤮 𞤲𞤢𞤲𞤣𞤭 𞤫 𞤯𞤭𞥅.
𞤙)- 𞤳𞤢𞤤𞤢 𞤥𞤮 𞤸𞤵𞥅𞤱𞤮𞤲’𞤣𞤭𞤪𞤯𞤢𞥄 𞤫 𞤥𞤵𞤲⹁ 𞤸𞤫𞤦𞥆𞤭𞤲𞤮𞤪 𞤼𞤢𞤧𞤳𞤢𞤺𞤮𞤤 𞤥𞤮𞤰𞥆𞤵𞤯𞤭 𞤥𞤢𞤳𞥆𞤮 𞤯𞤭𞤲⹁ 𞤸𞤮𞥅𞤼𞤭 𞤧𞤮𞤪𞥆𞤢𞤲𞤢𞥄 𞤥𞤮 𞤫𞤤𞥆𞤢𞥄𞤶𞤭 𞤥𞤢𞤳𞥆𞤮 𞤯𞤭𞤲⹁ 𞤩𞤢𞤴𞤪𞤵 𞤲𞤫𞤯𞥆𞤮 𞤳𞤢𞤤𞤢 𞤲𞤮 𞤱𞤮𞤲𞤣𞤭 𞤫 𞤫𞤤𞥆𞤢𞤸𞤵𞤲 𞤥𞤵𞤲.
𞤚)- 𞤫𞤤𞤼𞤵 𞤥𞤢𞤤𞥆𞤢 𞤬𞤮𞤲𞤼𞤢𞥄 𞤩𞤢𞤤𞤲𞤣𞤵 𞤥𞤢𞥄 𞤲𞤣𞤵𞤲 𞤻𞤢𞤤𞤲𞤣𞤫 𞤱𞤮𞥅 𞤻𞤢𞤤𞤲𞤣𞤫. 𞤖𞤭𞤼𞥆𞤭𞤲 𞤬𞤭𞥅 𞤷𞤫𞤤𞥆𞤢𞤤 𞤥𞤢𞥄 𞤲𞤺𞤢𞤤⹁ 𞤩𞤢𞤴𞤪𞤵 𞤴𞤭𞥅𞤤𞤢 𞤸𞤭𞤧𞤵𞤳𞤢 𞤳𞤮 𞤫 𞤩𞤢𞤤𞤲𞤣𞤵 𞤧𞤫𞤤𞥆𞤵𞤲’𞤣𞤵 𞤱𞤮𞤲𞤭 𞤱𞤫𞥅𞤪𞤣𞤫 𞤥𞤵𞤲.
𞤛)- 𞤚𞤮𞤪𞤮 𞤘𞤫𞤲𞤮 𞤼𞤵𞤥𞤢 𞤳𞤢𞤤𞤢 𞤫 𞤲𞤣𞤫𞤪 𞤳𞤭𞤶𞤮𞥅𞤶𞤫 𞤲𞤺𞤵𞤪𞤣𞤢𞤲 𞤥𞤢𞥄 𞤯𞤢𞤲⹁ 𞤬𞤭𞥅 𞤴𞤮 𞤌 𞤴𞤢𞥄𞤬𞤮 𞤥𞤢⹁ 𞤌 𞤥𞤮𞤰𞥆𞤭𞤲𞤢 𞤬𞤭𞤴𞤢𞤳𞤵𞥅𞤶𞤭 𞤥𞤢𞥄𞤯𞤢 𞤯𞤭𞤲⹁ 𞤪𞤫𞤬𞤼𞤭 𞤌 𞤸𞤭𞤧𞤭𞤲𞤢 𞤥𞤢𞥄⹁ 𞤌 𞤩𞤢𞤲𞤼𞤢 𞤥𞤢𞥄.
𞤃𞤭𞤯𞤮 𞤸𞤢𞥄𞤯𞤢 𞤯𞤮𞥅 𞤳𞤮 𞤥𞤭 𞤼𞤮𞤪𞤭𞥅𞤯𞤮 𞤘𞤫𞤲𞤮 𞤥𞤫𞤲 𞤀𞤤𞤤𞤢𞥄𞤸𞤵  𞤚𞤮𞥅𞤱𞤵𞤯𞤮 𞤅𞤫𞤲𞤭𞥅𞤯𞤮 𞤌𞤲⹁ 𞤴𞤮 𞤌 𞤣𞤢𞤲𞤣𞤵 𞤫𞤲 𞤧𞤵𞤲𞤮 𞤸𞤢𞤲𞤣𞤫 𞤫 𞤶𞤢𞤲𞤺𞤮⹁ 𞤸𞤮𞥅𞤼𞤭 𞤌 𞤴𞤫𞤯𞤢 𞤫𞤲 𞤥𞤢𞤤𞤢𞤤 𞤫 𞤩𞤢𞤲𞤼𞤢𞤤 𞤀𞤣𞤤𞤢𞤥 𞤫 𞤆𞤵𞤤𞤢𞤤.
𞤑𞤵𞤯𞤮𞤤 𞤀𞤧𞤭𞤣𞥆𞤭𞥅𞤹𞤵 𞤊𞤵𞥅𞤼𞤢𞤲𞤳𞤫 𞤔𞤢𞤤𞥆𞤮
𞤅𞤢𞤱𞤵𞥅𞤣𞤭 𞤀𞤪𞤢𞤦𞤭𞤴𞤢𞥄_𞤃𞤢𞤣𞤭𞥅𞤲𞤢.
 
𞤖𞤢𞤲𞤳𞤭⹁ 𞤻𞤢𞤤𞤲𞤣𞤫 𞥒𞥙 𞤐𞤦𞤮𞥅𞤴𞤮⹁ 𞤃𞤢𞤤𞤭𞤲𞤳𞤮𞥅𞤩𞤫 𞤩𞤫𞤲 𞤲𞤮𞤣𞥆𞤭𞤼𞤢𞤲𞤮 𞤲𞤺𞤢𞤥 𞤸𞤫𞤴𞤯𞤭𞤲𞤼𞤭𞤲𞤺𞤮𞤤 𞤲𞤦𞤢𞤼𞤭𞤪𞤣𞤵 𞤤𞤫𞤧𞤣𞤭 𞤃𞤢𞥄𞤤𞤭 𞤲𞤣𞤭𞤲.
𞤐𞤺𞤮𞥅 𞤧𞤵𞤩𞤮⹁ 𞤳𞤮 𞤺𞤭𞤤𞤢 𞤪𞤮𞤱𞤢𞤲𞤭⹁ 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥘⹁ 𞤲𞤺𞤮 𞤸𞤢𞥄𞤲𞤵𞤲𞤮𞥅 𞤤𞤢𞥄𞤼𞤢𞥄𞤣𞤫. 𞤑𞤮𞤲𞤮 𞤲𞤣𞤫 𞤼𞤢𞤱𞤲𞤮𞥅 𞤩𞤵𞤩𞤼𞤵 𞤫 𞤳𞤭𞤧𞤢𞤤 𞤼𞤢𞤦𞤭𞤼𞤢𞥄 𞤫 𞤲𞤣𞤫𞤪 𞤤𞤫𞤧𞤣𞤭 𞤃𞤢𞥄𞤤𞤭 𞤲𞤣𞤭𞤲⹁ 𞤲𞤺𞤮 𞤧𞤮𞤼𞥆𞤭𞤲𞤢𞤲𞤮.
𞤊𞤢𞥄𞤸𞤭𞤲⹁ 𞤴𞤮𞤺𞤢 𞤢 𞤨𞤫𞤣𞤤𞤫 𞤤𞤭𞤣𞥆𞤭𞥅𞤯𞤫 𞤤𞤢𞥄𞤥𞤵 𞤲𞤺𞤵𞤲 𞤤𞤢𞤲𞤣𞤭𞤲𞤮 𞤱𞤮𞤲𞤣𞤫 𞤴𞤮 𞤧𞤵𞤩𞤮 𞤲𞤺𞤮𞤲 𞤣𞤭𞤪𞤼𞤭𞤲𞤫 𞤳𞤢𞤣𞤭 𞤧𞤢𞤦𞤵 𞤲𞤺𞤵𞥅 𞤻𞤢𞤱𞤵 𞤑𞤮𞤪𞤮𞥅𞤲𞤢. 𞤑𞤮𞤲𞤮 𞤤𞤢𞥄𞤥𞤵 𞤲𞤺𞤵𞤲 𞤶𞤢𞤩𞤢𞥄𞤲𞤮. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤶𞤢𞤤𞥆𞤵𞤩𞤫 𞤥𞤵𞤪𞤼𞤢𞤥𞤩𞤫 𞤤𞤢𞥄𞤥𞤵 𞤃𞤢𞥄𞤤𞤭 𞤲𞤺𞤵𞤲⹁ 𞤲𞤮 𞤲𞤢𞤲𞤺𞤭 𞤸𞤮𞥅𞤪𞤫𞥅𞤶𞤮 𞤤𞤭𞤣𞥆𞤮-𞤤𞤢𞥄𞤥𞤵 𞤮𞤲. 𞤌𞤲 𞤳𞤮 𞤮𞥅
𞤭𞤲𞥆𞤫𞤼𞤫𞥅𞤯𞤮 𞤋𞤧𞤥𞤢𞥄𞤴𞤭𞥅𞤤𞤢 𞤅𞤭𞥅𞤧𞤫𞥅.
𞤊𞤭𞥅 𞤳𞤢𞤤𞤢 𞤮𞤥𞤮 𞤶𞤮𞤺𞤢𞥄⹁ 𞤳𞤢𞤲𞤳𞤮 𞤋𞤧𞤥𞤢𞥄𞤴𞤭𞥅𞤤𞤢 𞤅𞤭𞥅𞤧𞤫𞥅⹁ 𞤮 𞤴𞤢𞤥𞤭𞤪𞤲𞤮 𞤴𞤭𞤥𞤩𞤫 𞤥𞤢𞤳𞥆𞤮 𞤩𞤫𞤲⹁ 𞤴𞤮 𞤩𞤫 𞤴𞤢𞤤𞤼𞤵 𞤬𞤮𞤼𞤢 𞤩𞤫 𞤼𞤢𞤱𞤫𞥅 𞤫 𞤧𞤵𞤩𞤮 𞤲𞤺𞤮𞤲.
𞤊𞤭𞤴𞤢𞥄𞤳𞤵 𞤲𞤫𞤯𞥆𞤢𞤲𞤳𞤫 𞤲𞤮 𞤱𞤢𞤴𞤤𞤮𞤪𞤢 𞤲𞤮 𞤸𞤢𞤱𞤲𞤮𞤪𞤭 𞤳𞤫𞤲𞤫𞤲. 𞤖𞤢𞤳𞥆𞤫𞤪𞤫𞤲 𞤫𞤯𞤫𞤲 𞤸𞤮𞥅𞤤𞤭𞥅 𞤱𞤮𞤲𞤣𞤫 𞤫𞤯𞤫𞤲 𞤸𞤭𞤧𞤭⹁ 𞤫𞤲 𞤧𞤭𞤳𞥆𞤢𞤴 𞤢𞤤𞤢𞥄 𞤳𞤮 𞤪𞤮𞤲𞤳𞤭𞤲𞤼𞤢 𞤫𞤲 𞤱𞤢𞤯𞤵𞤺𞤮𞤤 𞤳𞤢𞤤𞤢 𞤳𞤮 𞤬𞤢𞥄𞤤𞤢 𞤯𞤫𞤲. 𞤐𞤣𞤫𞤲𞤧𞤢𞤴 𞤼𞤵𞤲⹁ 𞤼𞤢𞤺𞤢𞥄𞤲𞤺𞤫𞤤 𞤨𞤢𞤥𞤢𞤪𞤫𞤤 𞤭𞤱𞤪𞤢 𞤳𞤢 𞤭𞤱𞤪𞤢𞤼𞤢 𞤱𞤮𞥅⹁ 𞤢𞤪𞤢 𞤣𞤭𞤥𞤦𞤢 𞤳𞤮 𞤣𞤫𞥅𞤰𞤵𞤲𞤮𞥅 𞤬𞤮𞤱⹁ 𞤱𞤢𞤴𞤤𞤭𞤼𞤢 𞤢𞤣𞤵𞤲𞤢 𞤥𞤫𞤲 𞤮𞤲.
𞤑𞤮 𞤱𞤮𞥅𞤱𞤵𞤲𞤮𞥅⹁ 𞤧𞤭 𞤢 𞤲𞤢𞤲𞤭𞥅 𞤺𞤮𞥅𞤼𞤯𞤮 𞤲𞤮 𞤭𞥅𞤤𞤢⹁ 𞤳𞤮 𞤴𞤮 𞤢 𞤻𞤢𞥄𞤺𞤢𞤲𞤮 𞤥𞤮 𞤴𞤵𞤪𞤥𞤫𞥅𞤲𞤣𞤫 𞤅𞤫𞤲𞤭𞥅𞤯𞤮 𞤮𞤲 (يرحمك الله)⹁ 𞤫 𞤸𞤮𞥅𞤪𞤫 𞤴𞤭𞤯𞤭 𞤫 𞤲𞤫𞥅𞤣𞤭 𞤳𞤢𞤣𞤭.
𞤑𞤮𞤲𞤮 𞤶𞤮𞥅𞤲𞤭⹁ 𞤧𞤢𞤦𞤵 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤳𞤮𞤪𞤮𞥅𞤲𞤢𞤾𞤭𞤪𞤭𞥅𞤧⹁ 𞤺𞤮𞥅𞤼𞤯𞤮 𞤯𞤮𞤶𞥆𞤢𞤴 𞤼𞤵𞤲 𞤥𞤢𞤤𞥆𞤢 𞤭𞥅𞤤𞤢𞤴 𞤼𞤵𞤲 𞤧𞤫𞤪𞤢 𞤥𞤢𞥄⹁ 𞤇𞤫𞤪𞤲𞤣𞤫 𞤥𞤢𞥄 𞤲𞤣𞤫𞤲 𞤻𞤭𞤤𞤳𞤢. 𞤖𞤢𞤪𞤢 𞤢𞤯𞤢 𞤶𞤭𞤩𞤭𞥅⹁ 𞤢𞤯𞤢 𞤢𞥄𞤲𞤭 𞤬𞤭𞥅 𞤱𞤮𞤼𞤢 𞤼𞤢𞤱𞤵 𞤯𞤵𞤥 𞤳𞤮 𞤯𞤮𞤶𞥆𞤢𞤲𞤣𞤫 𞤥𞤢𞥄 𞤭𞥅𞤤𞤢𞤲𞤣𞤫 𞤳𞤮𞤪𞤮𞥅𞤲𞤢𞥄. 𞤦𞤫𞤲𞤭𞤲 𞤼𞤢𞤰𞤢𞥄 𞤬𞤮𞥅𞤬𞤢𞥄𞤲𞤺𞤮 𞤥𞤢𞥄 𞤲𞤺𞤮𞤲 𞤼𞤢𞤸𞤮⹁ 𞤧𞤢𞤦𞤵 𞤳𞤵𞤤𞤮𞤤 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫. 𞤚𞤢𞤥𞤢𞥄 𞤯𞤮𞤲 𞤸𞤢𞥄 𞤸𞤫𞤲𞤣𞤵 𞤲𞤣𞤵𞤲 𞤲𞤢𞤩𞤢 𞤦𞤢𞤯𞤼𞤫 𞤯𞤮𞤶𞤢𞤲𞤣𞤫 𞤲𞤣𞤫𞤲 𞤥𞤢𞥄 𞤭𞥅𞤤𞤢𞤲𞤣𞤫 𞤲𞤣𞤫𞤲⹁ 𞤧𞤭 𞤬𞤵𞤯𞥆𞤭𞤼𞤮𞤯𞤢𞥄 𞤬𞤮𞥅𞤬𞤵𞤺𞤮𞤤 𞤲𞤮𞤲 𞤳𞤢𞤣𞤭.
“𞤉𞤲𞤫𞥅 𞤢𞤯𞤢 𞤫 𞤶𞤢𞤥 𞤥𞤵𞤧𞤭𞤣𞤯𞤮؟” 𞤀 𞤢𞥄𞤥𞤢𞤼𞤢𞥄 𞤤𞤢𞤲𞤣𞤢𞥄𞤣𞤫 𞤯𞤵𞤥⹁ 𞤧𞤮 𞤢 𞤲𞤢𞤲𞤭 𞤲𞤫𞤯𞥆𞤮 𞤲𞤮 𞤭𞥅𞤤𞤢 𞤥𞤢𞥄 𞤯𞤮𞤶𞥆𞤢 𞤼𞤢𞤳𞥆𞤮 𞤥𞤢𞥄. 𞤖𞤢𞤪𞤢 𞤳𞤢𞤣𞤭 𞤢𞤯𞤢 𞤢𞥄𞤲𞤭 𞤱𞤮𞤼𞤢 𞤮 𞤧𞤭𞤳𞥆𞤵 𞤢 𞤼𞤵𞥅𞤥𞤢𞤴 𞤥𞤮 𞤱𞤮𞤲𞤭 𞤱𞤮𞤲𞤣𞤵𞤺𞤮𞤤 𞤫 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤸𞤢𞤪𞤢𞤴 𞤢𞤯𞤢 𞤱𞤮𞤯𞥆𞤭𞤼𞤮𞤪𞤮𞥅 𞤥𞤮 𞤧𞤫𞥅𞤯𞤢 𞤧𞤫𞥅𞤯𞤢 𞤱𞤮𞤼𞤢 𞤮 𞤧𞤭𞤳𞥆𞤵 𞤢 𞤣𞤮𞤺𞤢𞤴 𞤥𞤮 𞤱𞤮𞤲𞤭.
𞤉𞤥𞤦𞤢 𞤯𞤵𞤥 𞤲𞤮 𞤥𞤢𞥄𞤨𞤭𞤲𞤭!
𞤏𞤮𞤲𞤣𞤫 𞤸𞤢𞤴 𞤧𞤮 𞤼𞤢𞤱𞤭𞥅 𞤱𞤮𞤲𞤢𞥄 𞤭𞥅𞤤𞤮𞤤 𞤥𞤢𞥄 𞤯𞤮𞤶𞥆𞤢𞤲𞤣𞤫. 𞤒𞤮 𞤲𞤢𞤲𞤣𞤵 𞤼𞤵𞤲 𞤫 𞤺𞤮𞥅𞤼𞤫𞤤 𞤫 𞤯𞤭𞥅 𞤯𞤭𞤯𞤭. 𞤐𞤮𞤨𞥆𞤭 𞤯𞤭𞤲 𞤼𞤵𞤯𞤮𞤼𞤮 𞤳𞤭𞤧𞤢𞤲⹁ 𞤺𞤭𞤼𞤫 𞤨𞤢𞤪𞤼𞤭𞤲𞤮𞥅⹁ 𞤬𞤫𞤱𞤼𞤢 𞤳𞤢 𞤸𞤭𞤼𞤮 𞤲𞤺𞤮𞤲 𞤭𞤱𞤪𞤭 𞤼𞤮𞤲⹁ 𞤸𞤢𞤪𞤢 𞤮𞤲𞤼𞤭𞤺𞤭 𞤲𞤮 𞤶𞤭𞤩𞤭𞥅 𞤧𞤭 𞤱𞤮𞤲𞤢𞥄 𞤲𞤢𞤱𞤲𞤵𞤯𞤮 𞤑𞤮𞤪𞤮𞥅𞤲𞤢 𞤱𞤮𞤲𞤭 𞤧𞤫𞤪𞤢 𞤥𞤵𞤲. 
𞤒𞤮 𞤀𞤤𞤤𞤢𞤸𞤵 𞤣𞤢𞤲𞤣𞤵 𞤫𞤲 𞤣𞤢𞤲𞤣𞤢𞤲𞤢 𞤫𞤲⹁ 𞤲𞤢𞤲𞤭.
𞤑𞤮 𞤩𞤵𞤪𞤭 𞤫 𞤥𞤵𞤰𞥆𞤢𞤲𞤣𞤫 𞤲𞤫𞤯𞥆𞤮 𞤸𞤢𞤲𞤣𞤫⹁ 𞤳𞤮 𞤱𞤮𞤲𞤵𞤺𞤮𞤤 𞤳𞤢 𞤧𞤵𞥅𞤣𞤵 𞤥𞤵𞤲 𞤲𞤢𞤲𞤭. 𞤅𞤮 𞤼𞤢𞤱𞤭𞥅 𞤲𞤮𞤲 𞤳𞤮 𞤦𞤫𞥅 𞤴𞤢𞤤𞤼𞤢⹁ 𞤮𞤲𞤼𞤭𞤺𞤭 𞤲𞤮 𞤸𞤢𞥄𞤲𞤭 𞤱𞤢𞤯𞤼𞤢𞤲𞤣𞤫 𞤸𞤭𞥅𞤤𞤢 𞤬𞤮𞤼𞤢⹁ 𞤸𞤵𞥅𞤱𞤼𞤮𞤪𞤢 𞤯𞤫𞥅 𞤨𞤫𞤸𞤫 𞤯𞤮𞥅:
𞥑 – 𞤔𞤓𞥅𞤍𞤉 𞤍𞤉𞤐, 𞤤𞤮𞥅𞤼𞤢 𞤯𞤫 𞤧𞤮𞥅𞤲𞤮 𞤳𞤢𞤤𞤢. 𞤂𞤮𞥅𞤼𞤭𞤪𞤢 𞤯𞤫 𞤲𞤣𞤭𞤴𞤢𞤲 𞤫 𞤧𞤢𞥄𞤦𞤵𞤲𞤣𞤫.
𞥒 – 𞤅𞤌𞤇𞥆𞤓𞤐’𞤘𞤌 𞤐𞤘𞤌𞤐⹁ 𞤯𞤮𞤶𞥆𞤢 𞤥𞤢𞥄 𞤭𞥅𞤤𞤢 𞤫 𞤲𞤣𞤫𞤪 𞤥𞤢𞤺𞥆𞤮. 𞤏𞤮𞤼𞤢 𞤮𞤲𞤼𞤭𞤺𞤭 𞤯𞤮𞤶𞥆𞤵 𞤳𞤢 𞤲𞤣𞤫𞤪 𞤲𞤫𞤱𞤫 𞤥𞤵𞤲 𞤬𞤫𞤧.
𞥓 – 𞤒𞤉𞥅𞤅𞤌 𞤐𞤘𞤌𞤐⹁ 𞤱𞤮𞤼𞤢 𞤮𞤲𞤼𞤭𞤺𞤭 𞤥𞤫𞥅𞤥𞤵 𞤲𞤺𞤮. 𞤏𞤮𞤼𞤢 𞤮𞤲𞤼𞤭𞤺𞤭 𞤱𞤢𞤯𞤵 𞤶𞤵𞥅𞤯𞤫 𞤥𞤵𞤲 𞤯𞤫𞤲 𞤳𞤢 𞤲𞤣𞤫𞤪 𞤸𞤵𞤲𞤣𞤵𞤳𞤮.
𞥔 – 𞤚𞤉𞤆𞥆𞤉 𞤼𞤢𞤼𞤭⹁ 𞤴𞤮 𞤯𞤵𞤥 𞤱𞤮𞤲𞤵 𞤸𞤢𞤳𞥆𞤵𞤲’𞤣𞤫 𞤮𞤲𞤼𞤭𞤺𞤭 𞤫 𞤴𞤭𞤥𞤩𞤫 𞤩𞤫𞤲.
𞥕 – 𞤃𞤌 𞤅𞤌𞤋𞥅 𞤲𞤢𞤱𞤲𞤵𞤣𞤫⹁ 𞤳𞤮 𞤴𞤮 𞤤𞤵𞤼𞥆𞤵 𞤳𞤢 𞤧𞤵𞥅𞤣𞤵 𞤥𞤵𞤲. 𞤏𞤮𞤼𞤢 𞤮𞤲𞤼𞤭𞤺𞤭 𞤴𞤢𞤤𞤼𞤵 𞤸𞤢𞥄 𞤪𞤢𞥄𞤩𞤭𞤲𞤢 𞤴𞤭𞤥𞤩𞤫 𞤺𞤮𞥅.
𞤀𞤲𞤣𞤭𞤼𞤢 𞤳𞤢𞤣𞤭 𞤱𞤮𞤲𞤣𞤫⹁ 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤲𞤮 𞤱𞤢𞥄𞤱𞤭 𞤧𞤮𞥅𞤥𞤢𞥄𞤣𞤫 𞤫 𞤲𞤫𞤯𞥆𞤮⹁ 𞤸𞤢𞤪𞤢 𞤸𞤢𞤴 𞤮𞤲𞤼𞤭𞤺𞤭 𞤧𞤮𞤢𞥄𞤤𞤭. 𞤅𞤮 𞤢 𞤴𞤭𞤭𞥅 𞤥𞤮⹁ 𞤸𞤢𞤪𞤢𞤴 𞤮𞤥𞤮 𞤲𞤢𞤲𞤣𞤭 𞤫 𞤧𞤫𞤤𞥆𞤵𞤯𞤮 𞤳𞤫𞤲. 𞤑𞤮𞤲𞤮 𞤸𞤢𞤪𞤢𞤤𞤫 𞤮𞤥𞤮 𞤱𞤢𞥄𞤱𞤭𞤱𞤮𞤲𞤣𞤫 𞤧𞤢𞥄𞤦𞤵 𞤲𞤮 𞤲𞤺𞤵𞥅 𞤻𞤢𞤱𞤵 𞤪𞤢𞥄𞤩𞤭𞤪𞤢 𞤴𞤭𞤥𞤩𞤫 𞤧𞤫𞤤𞥆𞤵𞤩𞤫 𞤺𞤮𞥅.
𞤍𞤵𞤥 𞤲𞤮 𞤼𞤢𞤱𞤢𞥄 𞤫 𞤳𞤮 𞤱𞤮𞤲𞤭 𞤧𞤢𞤦𞤵 𞤶𞤢𞥄𞤤𞤢𞤺𞤮𞤤 𞤲𞤺𞤵𞥅 𞤻𞤢𞤱𞤵 𞤫 𞤲𞤣𞤫𞤪 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲. 𞤑𞤮 𞤩𞤢𞤣𞤭𞥅 𞤵𞤶𞤵𞤲𞤫 𞤼𞤫𞥅𞤥𞤫𞤯𞥆𞤫 𞤶𞤫𞥅𞤯𞤭𞤯𞤭 𞤫 𞤵𞤶𞤵𞤲𞤫 𞤲𞤮𞤺𞤢𞤴 𞤫 𞤲𞤢𞤴𞤭 (𞥗𞥒𞥔𞥐𞥐𞥐) 𞤱𞤮𞤲𞤭 𞤳𞤮 𞤢𞤲𞤣𞤢𞥄 𞤲𞤮 𞤱𞤮𞤲𞤣𞤭 𞤫 𞤲𞤺𞤵𞥅 𞤻𞤢𞤱𞤵. 𞤐𞤮 𞤱𞤮𞥅𞤣𞤭 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫 𞤳𞤢𞤣𞤭 𞤱𞤮𞤲𞤣𞤵𞤩𞤫 𞤫 𞤲𞤺𞤵𞥅 𞤻𞤢𞤱𞤵 𞤸𞤢𞤪𞤢 𞤩𞤫 𞤢𞤲𞤣𞤢𞥄. 𞤐𞤺𞤵𞥅 𞤻𞤢𞤱𞤵 𞤳𞤢𞤣𞤭 𞤱𞤢𞤪𞤭𞥅 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 𞤫 𞤵𞤶𞤵𞤲𞤫 𞤲𞤢𞤴𞤭 (𞥓𞥔𞥐𞥐𞥐) . 𞤑𞤮𞤲𞤮 𞤸𞤢𞤲 𞤶𞤮𞥅𞤲𞤭 𞤤𞤫𞤳𞥆𞤭 𞤥𞤢𞤺𞥆𞤵 𞤸𞤫𞤩𞤢𞥄𞤳𞤭.
𞤑𞤮 𞤯𞤵𞤥 𞤱𞤢𞤯𞤭 𞤧𞤭 𞤳𞤢𞤤𞤢 𞤲𞤮 𞤼𞤮𞤪𞤢𞥄 𞤪𞤫𞥅𞤲𞤢𞤺𞤮𞤤⹁ 𞤸𞤫𞤯𞤭𞤼𞤮𞥅 𞤴𞤢𞤥𞤭𞤪𞤮𞥅𞤶𞤫 𞤸𞤢𞤤𞤬𞤭𞤲𞤢𞥄𞤩𞤫 𞤩𞤫𞤲 𞤬𞤭𞥅 𞤷𞤫𞤤𞥆𞤢𞤤. 𞤑𞤮 𞤲𞤮𞤲 𞤼𞤢𞤲 𞤱𞤢𞥄𞤱𞤭𞤪𞤼𞤫𞤲 𞤬𞤮𞥅𞤤𞤵𞤣𞤫 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤱𞤮𞤲𞤣𞤵𞤣𞤫 𞤫 𞤦𞤢𞤤𞥆𞤢𞤤 𞤚𞤮𞥅𞤱𞤵𞤯𞤮 𞤅𞤫𞤲𞤭𞥅𞤯𞤮 𞤮𞤲.
𞤒𞤮 𞤘𞤫𞤲𞤮 𞤮𞤲 𞤪𞤫𞥅𞤲𞤵 𞤫𞤲 𞤮 𞤣𞤢𞤯𞤭𞤲𞤢 𞤫𞤲.
𞤕𞤢𞥄𞤣 𞤳𞤮 𞤲𞤢𞤭 𞤱𞤮𞤲𞤭 𞤫 𞤴𞤮𞤩𞤭𞤼𞤭𞤪𞤣𞤫 𞤻𞤢𞤥𞤢𞥄𞤲𞥋𞤣𞤫 𞤥𞤵𞤲
𞤕𞤢𞥄𞤣 𞤲𞤮 𞤻𞤢𞤱𞤤𞤭𞤲𞤮𞥅 𞤀𞤲𞤺𞤮𞤤𞤢𞥄 𞤣𞤵𞤦𞤵𞥅𞤶𞤫 𞥑𞥐𞥐 𞤣𞤢𞤤𞤢 (𞤃𞤭𞤤𞤭𞤴𞤮𞤲 𞥑𞥐𞥐$). 𞤔𞤔𞤮𞥅𞤲𞤭 𞤩𞤫 𞤸𞤢𞥄𞤤𞤣𞤭𞥅 𞤴𞤮 𞤕𞤢𞥄𞤣 𞤴𞤮𞤩𞤭𞤼𞤭𞤪 𞤲𞤣𞤫𞥅 𞤻𞤢𞤥𞤢𞥄𞤲𞤣𞤫 𞤳𞤮𞤤𞤷𞤫 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤵𞤶𞤵𞤲𞤫 𞤶𞤮𞤱𞤭 (𞥗𞥕𞥐𞥐𞥐) 𞤫 𞤲𞤣𞤫𞤪 𞤣𞤵𞥅𞤩𞤭 𞤧𞤢𞤨𞥆𞤮. 𞤐𞤢𞤺𞥆𞤫 𞤱𞤮𞥅𞤼𞤫 𞤳𞤢𞤤𞤢 𞤲𞤮 𞤶𞤢𞤪𞤭 𞤳𞤮 𞤩𞤵𞤪𞤭 𞤁𞤢𞤤𞤢 𞤵𞤶𞤵𞤲𞤫𞤪𞤫 𞤫 𞤼𞤫𞥅𞤥𞤫𞤯𞥆𞤫 𞤼𞤢𞤼𞤭 𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 ($𞥑𞥓𞥐𞥐).
𞤑𞤮 𞤴𞤢𞤱𞤼𞤭 𞤳𞤮𞤤𞤷𞤫 𞤵𞤶𞤵𞤲𞤫𞤪𞤫 𞤸𞤫𞤱𞤼𞤭𞥅𞤲𞤮 𞤂𞤵𞤱𞤢𞤲𞤣𞤢𞥄⹁ 𞤯𞤵𞤥 𞤳𞤮 𞤤𞤢𞥄𞤥𞤮𞤪𞤣𞤫 𞤀𞤲𞤺𞤮𞤤𞤢𞥄. 𞤑𞤮𞤤𞤷𞤫 𞤵𞤶𞤵𞤲𞤫 𞤼𞤢𞤼𞤭 𞤫 𞤼𞤫𞥅𞤥𞤫𞤯𞥆𞤫 𞤶𞤮𞤱𞤭 (𞥓𞥕𞥐𞥐) 𞤲𞤮 𞤼𞤭𞤶𞥆𞤢𞥄 𞤳𞤢𞤣𞤭 𞤢𞤣𞤮 𞤴𞤮 𞤲𞤣𞤵𞥅 𞤤𞤫𞤱𞤪𞤵 𞤐𞤦𞤮𞥅𞤴𞤮 𞤼𞤭𞤥𞥆𞤵.
 
𞤕𞤢𞥄𞤣 𞤲𞤮 𞤩𞤭𞤯𞤼𞤮𞤪𞤢𞥄 𞤳𞤢𞥄𞤤𞤭𞤧𞤭 𞤥𞤢𞤤𞤢𞥄 𞤷𞤫𞥅𞤣𞤫⹁ 𞤀𞤲𞤺𞤮𞤤𞤢 𞤳𞤢𞤲 𞤲𞤮 𞤸𞤢𞤼𞤮𞤲𞤶𞤭𞤲𞤭 𞤫 𞤲𞤢𞤭. 𞤍𞤫𞥅 𞤤𞤫𞤧𞤯𞤫 𞤲𞤮 𞤱𞤮𞤲𞤣𞤭𞥅 𞤫 𞤢𞥄𞤲𞤣𞤫 𞤧𞤢𞤦𞤵 𞤴𞤢𞤲𞤵𞤺𞤮𞤤 𞤷𞤮𞤺𞥆𞤵 𞤧𞤵𞤥𞤮𞤶𞤢𞤲 𞤯𞤢𞤲. 𞤑𞤮 𞤱𞤮𞤲𞤢𞤲𞤮𞥅 𞤴𞤫𞥅𞤴𞤫𞥅𞤣𞤫 𞤳𞤮 𞤩𞤵𞤪𞤭 𞤣𞤢𞤤𞤢 𞥖𞥑 𞤳𞤢 𞤬𞤵𞤯𞥆𞤮𞥅𞤲𞤣𞤫 𞤸𞤭𞤼𞤢𞥄𞤣𞤫⹁ 𞤸𞤢𞤲𞤣𞤫 𞤯𞤵𞤥 𞤴𞤮𞤲𞤢𞥄 𞤸𞤢𞤴 𞤣𞤢𞤤𞤢 𞥓𞥐.    
𞤑𞤮 𞤀𞤖𞤃𞤀𞤁𞤓 𞤘𞤌𞤐 𞤑𞤓𞤂𞤓𞤄𞤀𞤂𞤋⹁ 𞤸𞤮𞥅𞤪𞤫𞥅𞤩𞤫 𞤬𞤫𞤣𞥆𞤫 𞤀𞤤𞤸𞤢𞤧𞤢𞥄𞤲 𞤏𞤀𞤚𞤀𞤈𞤀𞥄 𞤲𞤣𞤫𞤲 (RHDP) 𞤧𞤵𞤩𞤭𞥅 𞤳𞤮 𞤣𞤢𞤪𞤢𞤲𞤮𞥅 𞤩𞤫 𞤳𞤢 𞤧𞤵𞤩𞤮 𞤧𞤢𞥄𞤼𞤭𞥅𞤲𞤺𞤮 𞤸𞤭𞤳𞥆𞤢 𞤻𞤢𞤤𞤲𞤣𞤫 𞥓𞥑 𞤒𞤢𞤪𞤳𞤮 𞥒𞥐𞥒𞥐. 𞤐𞤺𞤮𞤲 𞤧𞤵𞤩𞤮 𞤳𞤮 𞤬𞤭𞥅 𞤤𞤮𞤲𞤼𞤢𞤺𞤮𞤤 𞤀𞤤𞤸𞤢𞤧𞤢𞥄𞤲 𞤏𞤢𞤼𞤢𞤪𞤢𞥄 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵. 
𞤑𞤮 𞤳𞤢𞤲𞤳𞤮 𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤵𞤦𞤢𞤤𞤭 𞤱𞤮𞤲𞤭 𞤢𞤪𞤣𞤮 𞤲𞤺𞤮𞤥𞤲𞤢𞥄𞤳𞤵 𞤑𞤮𞤼𞤣𞤭𞤾𞤢𞥄𞤪 𞤲𞤺𞤵𞤲 𞤬𞤫𞤱𞤲𞤣𞤮 𞤯𞤮𞥅. 
𞤖𞤮𞥅𞤪𞤫𞥅𞤶𞤮 𞤂𞤫𞤧𞤣𞤭 𞤑𞤮𞤼𞤣𞤭𞤱𞤢𞥄𞤪 𞤲𞤣𞤭𞤲⹁ 𞤸𞤮𞤤𞥆𞤵𞤲𞤮 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤳𞤢 𞤐𞤦𞤢𞤼𞤭𞤪𞤣𞤵 𞤺𞤫𞤲𞤣𞤭𞤲𞤳𞤮𞥅𞤪𞤵 𞤻𞤢𞤤𞤣𞤫 𞥕 𞤐𞤦𞤮𞥅𞤴𞤮 𞤱𞤮𞤲𞤣𞤫 𞤮 𞤣𞤢𞤪𞤮𞤼𞤢𞥄𞤳𞤮 𞤼𞤢𞤥𞥆𞤵𞤲.
𞤀𞤸𞤥𞤢𞤣𞤵 𞤘𞤮𞤲 𞤑𞤵𞤤𞤵𞤦𞤢𞤤𞤭 𞤼𞤭𞤥𞥆𞤭𞤲𞤭𞥅 𞤣𞤵𞥅𞤩𞤭 𞥖𞥑 (𞤷𞤢𞤨𞥆𞤲𞤯𞤫 𞤶𞤫𞥅𞤺𞤮𞥅 𞤫 𞤺𞤮𞤮). 𞤑𞤮 𞤮 𞤅𞤫𞤲𞤵𞤬𞤮𞥅𞤶𞤮 𞤭𞤱𞤵𞤯𞤮 𞤫 𞤧𞤢𞤸𞤪𞤫 𞤱𞤭𞤫𞤼𞤫𞥅𞤲𞤣𞤫 𞤑𞤮𞤪𞤸𞤮𞤺𞤮. 𞤐𞤣𞤫𞤲 𞤧𞤢𞤸𞤪𞤫 𞤳𞤮 𞤳𞤢 𞤧𞤮𞤩𞥆𞤭𞥅𞤪𞤭 𞤑𞤮𞤼𞤣𞤭𞤱𞤢𞥄𞤪 𞤲𞤣𞤫 𞤱𞤮𞤲𞤭. 𞤑𞤮 𞤃𞤢𞥄𞤤𞤭 𞤫 𞤄𞤵𞤪𞤳𞤭𞤲𞤢 𞤲𞤣𞤫 𞤳𞤫𞥅𞤪𞤲𞤭𞤣𞤭 𞤫 𞤥𞤵𞤲. 
 
 
𞤅𞤢𞤤𞤭𞥅𞤬 𞤑𞤫𞤦𞤫⹁ 𞤖𞤮𞥅𞤪𞤫𞥅𞤶𞤮 𞤘𞤮𞥅𞤥𞤵 𞤘𞤫𞤲𞤣𞤭𞤲𞤳𞤮 𞤬𞤭𞥅 𞤅𞤵𞤩𞤮 (CENI) 𞤼𞤮𞤯𞥆𞤭𞤳𞤫 𞤻𞤢𞤤𞤢𞥄𞤲𞤣𞤫 𞤺𞤮𞥅 𞤳𞤢𞤣𞤭 𞤲𞤺𞤢𞤥 𞤶𞤮𞤯𞥆𞤭𞤲𞤺𞤮𞤤  𞤲𞤦𞤢𞤼𞤭𞤪𞤣𞤵 𞤘𞤭𞤲𞤫 𞤲𞤣𞤵𞤲 𞤳𞤢𞤻𞤵𞤥 𞤫 𞤱𞤢𞤯𞤼𞤭𞤼𞤵𞤺𞤮𞤤 𞤣𞤮𞤧𞤼𞤢𞤤 𞤤𞤫𞤧𞤣𞤭 𞤘𞤭𞤲𞤫 𞤲𞤺𞤢𞤤.
 𞤍𞤵𞤥 𞤳𞤮 𞤦𞤢𞤯𞤼𞤢𞤲𞤫 𞤸𞤵𞥅𞤩𞤵𞤺𞤮𞤤 𞤺𞤮𞤤𞥆𞤫 𞤢𞤲𞤼𞤵𞤩𞤫 𞤁𞤫𞤲𞤼𞤢𞤤 𞤐𞤘𞤢𞤤𞤵𞤲𞤳𞤫𞤱𞤢𞤤 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄 (𞤈𞤉𞤐𞤘𞤖𞤀 – ECOWAS). 𞤐𞤺𞤮𞥅 𞤈𞤫𞤲𞤣𞤮 𞤭𞤥𞥆𞤭𞤲𞥆𞤮 𞤢𞤲𞤼𞤵𞤩𞤫 𞤼𞤢𞤼𞤮 𞤳𞤮 𞤼𞤢𞤧𞤳𞤮𞥅 𞤂𞤭𞤥𞤺𞤢𞤤 𞤅𞤵𞤩𞤮𞥅𞤩𞤫 𞤘𞤭𞤲𞤫 𞤩𞤫𞤲. 𞤉 𞤲𞤣𞤫𞤪 𞤼𞤢𞤧𞤳𞤢𞤲𞤣𞤫 𞤥𞤢𞤩𞥆𞤫⹁ 𞤩𞤫 𞤼𞤢𞤦𞤭𞤲𞤼𞤭𞤲𞤭 𞤱𞤮𞤲𞤣𞤫 𞤳𞤮 𞤩𞤢𞤣𞤭𞥅 𞤁𞤵𞤦𞤵𞥅𞤶𞤫 𞤯𞤭𞤯𞤭 𞤫 𞤬𞤫𞤷𞥆𞤫𞤪𞤫 𞤲𞤮 𞤱𞤭𞤲𞤣𞤭𞤼𞤢𞥄 𞤫 𞤩𞤢𞥄𞤱𞤮 𞤳𞤢𞤴𞤣𞤭. 𞤉 𞤸𞤮𞥅𞤪𞤫 𞤯𞤵𞤥 𞤳𞤢𞤣𞤭⹁ 𞤁𞤵𞤦𞤵𞥅𞤶𞤫 𞤯𞤭𞤯𞤭 𞤲𞤮 𞤱𞤭𞤲𞤣𞤭𞤼𞤭𞤪𞤢𞥄 𞤳𞤢𞤴𞤣𞤭𞥅𞤶𞤭 𞤯𞤭 𞤼𞤭𞤥𞥆𞤢𞥄. 𞤐𞤮 𞤺𞤢𞤧𞤢 𞤲𞤮𞤲⹁ 𞤳𞤮 𞤫 𞤩𞤫𞤲 𞤬𞤢𞤴𞤩𞤫 𞤩𞤫 𞤸𞤫𞤱𞤼𞤢𞥄𞤤𞤭 𞤧𞤵𞤩𞤢𞤺𞤮𞤤 𞤩𞤫𞤲 𞤶𞤫𞤴𞤢𞥄. 𞤊𞤢𞤴𞤩𞤫 𞤦𞤵𞤴 𞤲𞤮 𞤱𞤭𞤲𞤣𞤭𞤼𞤢𞥄 𞤼𞤫𞤲𞤼𞤭𞤲𞤭𞥅 𞤳𞤢 𞤁𞤮𞤱𞤵𞥅𞤪𞤭 𞤘𞤭𞤲𞤫.
𞤑𞤮𞤲𞤮 𞤘𞤮𞥅𞤥𞤵 𞤅𞤵𞤩𞤮 𞤲𞤺𞤵𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤩𞤫 𞤪𞤭𞥅𞤱𞤢𞤴 𞤱𞤭𞤲𞤣𞤭𞤼𞤢𞥄𞤩𞤫 𞤩𞤫𞤲 𞤬𞤮𞤬 𞤩𞤢𞥄𞤱𞤮 𞤳𞤢𞤴𞤣𞤭. 𞤍𞤵𞤥 𞤳𞤮 𞤩𞤫𞥅 𞤣𞤵𞤦𞤵𞤲𞤫 𞤯𞤭𞤯𞤮 𞤫 𞤬𞤫𞤷𞥆𞤫𞤪𞤫. 𞤑𞤮𞤲𞤮 𞤫 𞤧𞤢𞤺𞤮 𞤣𞤢𞤪𞤼𞤭𞥅𞤩𞤫 𞤤𞤢𞥄𞤥𞤵 𞤩𞤫𞤲⹁ 𞤳𞤮 𞤤𞤭𞤥𞤺𞤢𞤤 𞤲𞤺𞤢𞤤 𞤬𞤮𞤨 𞤱𞤮𞤨𞥆𞤫𞤼𞤫𞥅⹁ 𞤳𞤫𞤧𞤢𞤤 𞤺𞤮𞥅 𞤥𞤮𞤰𞥆𞤭𞤲𞤫𞥅. 𞤑𞤮𞤲𞤮 𞤤𞤢𞥄𞤥𞤵 𞤲𞤺𞤵𞤲 𞤶𞤢𞤩𞤢𞥄𞤤𞤭 𞤯𞤵𞤥. 𞤅𞤮 𞤩𞤫 𞤬𞤮𞤼𞥆𞤢𞥄𞤤𞤭 𞤫 𞤺𞤮𞥅𞤼𞤵𞤲⹁ 𞤢𞤪𞤥𞤢 𞤳𞤢 𞤧𞤵𞤩𞤮 𞤲𞤺𞤮𞤲 𞤪𞤮𞤲𞤳𞤢 𞤤𞤢𞥄𞤼𞤢𞥄𞤣𞤫 𞤳𞤢𞤣𞤭.
𞤚𞤭𞤥𞥆𞤭𞥅 𞤤𞤢𞥄𞤦𞤭 𞤶𞤫𞥅𞤺𞤮𞤮 𞤶𞤮𞥅𞤲𞤭⹁ 𞤻𞤢𞤤𞤢𞥄𞤲𞤣𞤫 𞤲𞤮 𞤼𞤮𞤯𞥆𞤫𞥅𞤣𞤫⹁ 𞤪𞤫𞤬𞤼𞤭 𞤲𞤣𞤫 𞤬𞤭𞤪𞤼𞤫𞥅. 𞤔𞤮𞥅𞤲𞤭 𞤅𞤵𞥅𞤣𞤵 𞤣𞤮𞤧𞤼𞤫𞤪𞤫 𞤲𞤣𞤵𞤲 𞤲𞤮 𞤸𞤫𞤯𞤢𞥄 𞤧𞤢𞤦𞤵 𞤳𞤮 𞤻𞤢𞥄𞤱𞤮𞥅𞤩𞤫 𞤥𞤢𞤴𞤪𞤵 𞤩𞤫𞤲 𞤼𞤢𞤦𞤭𞤲𞤼𞤭𞤲𞤼𞤢 𞤻𞤢𞤤𞤢𞥄𞤲𞤣𞤫 𞤲𞤣𞤫 𞤅𞤢𞤤𞤭𞥅𞤬 𞤑𞤫𞤦𞤫𞥅 𞤼𞤮𞤯𞥆𞤭𞥅 𞤲𞤣𞤫𞤲.
𞤑𞤫𞤦𞤫𞥅 𞤩𞤢𞥄𞤰𞤭𞤲𞤮 𞤩𞤫 𞤬𞤭𞥅 𞤤𞤢𞥄𞤼𞤭𞤲𞤺𞤮𞤤 𞤧𞤵𞤩𞤮 𞤲𞤺𞤮𞤲 𞤻𞤢𞤤𞤲𞤣𞤫 𞥑𞥕 𞤐𞤦𞤮𞥅𞤴𞤮⹁ 𞤳𞤮𞤲𞤮 𞤩𞤫 𞤲𞤫𞤱𞤲𞤢𞥄𞤲𞤮. 

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀


𞤕𞤢𞤺𞥆𞤢𞤤 𞤳𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤪𞤢𞥄𞤩𞤵𞤣𞤫 𞤳𞤭𞤨𞥆𞤢𞤲𞤯𞤮 𞤸𞤮𞥅𞤪𞤫𞥅𞤶𞤮 𞤄𞤢𞤪𞤢𞥄𞤧𞤭𞤤 𞤮𞤲 𞤳𞤮𞤤𞥆𞤭𞤼𞤫 𞤯𞤫𞤲⹁ 𞤶𞤮𞥅𞤲𞤭 𞤳𞤮 𞤳𞤢𞤲𞤳𞤮 𞤄𞤌𞤂𞤅𞤌𞤐𞤀𞤈𞤌⹁ 𞤸𞤮𞥅𞤪𞤫𞥅𞤶𞤮 𞤤𞤫𞤧𞤣𞤭 𞤲𞤣𞤭𞤲 𞤱𞤮𞤲𞤢𞥄 𞤲𞤣𞤢𞤪𞤼𞤫𞥅𞤣𞤫 𞤧𞤭 𞤳𞤮𞤪𞤮𞥅𞤲𞤢 𞤪𞤢𞥄𞤩𞤢𞥄𞤤𞤭 𞤥𞤮.
  𞤑𞤢𞤲𞤳𞤮 𞤄𞤮𞤤𞤧𞤮𞤲𞤢𞤪𞤮⹁ 𞤮 𞤲𞤦𞤮𞤯𞤭𞤣𞤢𞥄𞤥𞤢 𞤫 𞤁𞤌𞤐𞤀𞤂 𞤚𞤈𞤌𞤃𞤆⹁ 𞤸𞤮𞥅𞤪𞤫𞥅𞤶𞤮 𞤂𞤀𞤈 (𞤀𞤥𞤫𞤪𞤭𞤲𞤢𞥄) 𞤮𞤲.
𞤍𞤵𞤥 𞤳𞤮 𞤫 𞤸𞤮𞥅𞤪𞤦𞤭𞤪𞥆𞤫 𞤬𞤫𞤰𞥆𞤵𞤲’𞤣𞤫 𞤯𞤮𞥅 𞤱𞤢𞤯𞤭⹁ 𞤻𞤢𞤤𞤲𞤣𞤫 𞥗 𞤐𞤦𞤮𞥅𞤴𞤮.   𞤚𞤪𞤮𞤥𞤨 𞤳𞤢𞤲 𞤲𞤮 𞤧𞤢𞤤𞤭𞥅 𞤧𞤵𞤼 𞤲𞤣𞤢𞤪𞤼𞤫𞥅𞤣𞤫 𞤫 𞤸𞤭𞤲𞤤𞤫 𞤸𞤢𞤴 𞤳𞤢𞤲𞤳𞤮 𞤫 𞤮𞤲 𞤳𞤭𞤨𞥆𞤢𞤲𞤯𞤮 𞤄𞤮𞤤𞤧𞤮𞤲𞤢𞤪𞤮 𞤳𞤮𞤤𞥆𞤭𞤼𞤫 𞤩𞤫 𞤴𞤭𞥅𞤣𞤵𞤲𞤮.
  𞤐𞤣𞤫𞥅 𞤲𞤢𞤱𞤲𞤢𞥄𞤪𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤲𞤣𞤫 𞤧𞤫𞤲𞤣𞤭𞤲’𞤣𞤭𞤪𞤼𞤢𞥄 𞤸𞤢𞤳𞥆𞤵𞤲’𞤣𞤫 𞤴𞤭𞤥𞤩𞤫 𞤩𞤫𞤲. 𞤃𞤮𞤲𞤭 𞤳𞤢𞤤𞤢 𞤲𞤮 𞤸𞤢𞥄𞤲𞤭 𞤪𞤫𞥅𞤲𞤢𞥄𞤣𞤫⹁ 𞤱𞤮𞤯𞤮𞥅 𞤫 𞤳𞤢𞤤𞤢 𞤳𞤮 𞤪𞤢𞥄𞤩𞤭𞤲𞤼𞤢 𞤮𞤲𞤼𞤭𞤺𞤭 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫.
𞤁𞤮𞤲𞤢𞤤 𞤚𞤪𞤮𞤨⹁ 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤸𞤢𞤲𞤳𞤭 𞤫 𞤐𞤶𞤫𞤧𞤤𞤢𞥄𞤪𞤫⹁ 𞤻𞤢𞤤𞤲𞤣𞤫 𞥑𞥑 𞤐𞤦𞤮𞥅𞤴𞤮 𞥒𞥐𞥒𞥐⹁ 𞤮 𞤼𞤮𞤽𞤢𞤲𞤭𞥅 𞤲𞤢𞥄𞤼𞤵𞤺𞤮𞤤 𞤀𞤥𞤫𞤪𞤭𞤳𞤢𞥄 𞤳𞤢𞤤𞤢 𞤮𞤲 𞤭𞤱𞤪𞤵𞤯𞤮 𞤉𞤪𞤮𞥅𞤨. 𞤍𞤵𞤥 𞤳𞤮 𞤃𞤢𞤱𞤲𞤣𞤫 𞤬𞤵𞤯𞥆𞤢𞤼𞤢 𞤬𞤭𞥅 𞤦𞤢𞤤𞤯𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭. 𞤑𞤮 𞤱𞤮𞤲𞤭 𞤧𞤢𞤦𞤵 𞤯𞤵𞤲⹁ 𞤳𞤮 𞤶𞤢𞥄𞤤𞤢𞤺𞤮𞤤 𞤲𞤺𞤵𞥅 𞤻𞤢𞤱𞤵 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤫 𞤲𞤣𞤫𞤪 𞤤𞤫𞤴𞤣𞤭 𞤀𞤥𞤫𞤪𞤭𞤳𞤢𞥄 𞤲𞤣𞤭𞤲.
𞤊𞤫𞤱𞤲𞤣𞤮 𞤸𞤢𞤲𞤣𞤫. 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤲𞤮 𞤪𞤢𞥄𞤩𞤭 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤵𞤶𞤵𞤲𞤫𞤪𞤫 𞤫 𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 (𞥑𞥒𞥐𞥐). 𞤐𞤣𞤫 𞤱𞤢𞤪𞤭𞥅 𞤳𞤢𞤣𞤭 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤲𞤢𞤴𞤮 (𞥔𞥐).
𞤐𞤣𞤫𞥅 𞤲𞤢𞤱𞤲𞤢𞥄𞤪𞤫 𞤳𞤮 𞤕𞤢𞤴𞤲𞤢 𞤲𞤣𞤫 𞤬𞤵𞤯𞥆𞤮𞤪𞤭. 𞤑𞤮𞤲𞤮 𞤶𞤮𞥅𞤲𞤭 𞤳𞤢𞤲⹁ 𞤲𞤣𞤫 𞤶𞤢𞥄𞤤𞤭𞤳𞤫 𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤬. 𞤖𞤢𞤲𞤣𞤫 𞤑𞤮𞤪𞤮𞥅𞤲𞤢𞤾𞤭𞤪𞤭𞥅 𞤲𞤮 𞤪𞤢𞥄𞤩𞤭 𞤳𞤮  𞤩𞤵𞤪𞤭 𞤴𞤭𞤥𞤩𞤫 𞤵𞤶𞤵𞤲𞤫 𞤼𞤫𞥅𞤥𞤫𞤯𞤪𞤫 𞤫 𞤵𞤶𞤵𞤲𞤫 𞤲𞤮𞥅𞤺𞤢𞤴 𞤫 𞤶𞤫𞥅𞤺𞤮𞤮 (𞥑𞥒𞥖𞥐𞥐𞥐)⹁ 𞤲𞤣𞤫 𞤱𞤢𞤪𞤭𞥅 𞤳𞤢𞤣𞤭 𞤵𞤶𞤵𞤲𞤫 𞤲𞤢𞤴𞤭 𞤫 𞤼𞤫𞥅𞤥𞤫𞤯𞥆𞤫 𞤶𞤫𞥅𞤺𞤮𞤮 𞤫 𞤷𞤢𞤨𞥆𞤢𞤲𞤯𞤫 𞤼𞤢𞤼𞤭 (𞥔𞥖𞥓𞥐).
𞤑𞤮 𞤕𞤢𞤴𞤲𞤢⹁ 𞤋𞤼𞤢𞤤𞤭𞥅⹁ 𞤋𞤪𞤢𞤲 𞤫 𞤑𞤮𞥅𞤪𞤫𞤴𞤢𞥄 𞤅𞤵𞤩𞥆𞤭𞥅𞤪𞤭⹁ 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤩𞤵𞤪𞤭 𞤶𞤢𞥄𞤤𞤢𞥄𞤣𞤫.
𞤕𞤢𞤴𞤲𞤢 𞤼𞤵𞤲 𞤲𞤮 𞤥𞤢𞤪𞤭 𞤳𞤮 𞤩𞤵𞤪𞤭 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤼𞤢𞤼𞤮 𞤲𞤢𞤱𞤲𞤵𞤩𞤫. 𞤋𞤼𞤢𞤤𞤭𞥅 𞤳𞤮 𞤵𞤶𞤵𞤲𞤫 𞤧𞤢𞤨𞥆𞤮-𞤫-𞤯𞤭𞤯𞤭. 𞤋𞤪𞤢𞤲 𞤼𞤭𞤥𞥆𞤭𞤲𞤭𞥅 𞤵𞤶𞤵𞤲𞤫 𞤶𞤫𞥅𞤲𞤢𞤴𞤭 𞤲𞤢𞤱𞤲𞤵𞤩𞤫. 
𞤉 𞤲𞤣𞤫𞤪 𞤲𞤶𞤮𞤪𞤲𞤣𞤭 𞤀𞤬𞤪𞤭𞤳𞤢𞥄 𞤲𞤣𞤭𞤲⹁ 𞤳𞤮 𞤫 𞤤𞤫𞤧𞤯𞤫 𞥑𞥒⹁ 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤬𞤫𞥅𞤻𞤭 𞤼𞤢𞤸𞤮. 𞤑𞤮 𞤫 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞥄𞤪⹁ 𞤲𞤢𞤱𞤲𞤵𞤯𞤮 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤧𞤢𞤳𞥆𞤭𞤼𞤭𞥅 𞤴𞤢𞤤𞤼𞤵𞤼𞤵𞤣𞤫.
 
𞤑𞤮 𞤬𞤵𞤯𞥆𞤮𞤪𞤲𞤮𞥅 𞤣𞤢𞤪𞤭𞥅𞤩𞤫 𞥒𞥙 (𞤲𞤮𞥅𞤺𞤢𞤴 𞤫 𞤶𞤫𞥅𞤲𞤢𞤴𞤮) 𞤲𞤺𞤢𞤥 𞤣𞤢𞤪𞤢𞤲𞤢𞤺𞤮𞤤 𞤊𞤫𞤣𞥆𞤫 𞤁𞤫𞤥𞤮𞤳𞤢𞤪𞤢𞤲𞤳𞤮𞥅𞤩𞤫 𞤩𞤫𞤲⹁ 𞤸𞤢𞤲𞤣𞤫 𞤳𞤮 𞤼𞤢𞤼𞤮 𞤼𞤢𞤲 𞤸𞤫𞤣𞥆𞤭𞥅. 𞤇𞤫𞤲 𞤼𞤢𞤼𞤮 𞤳𞤮 𞤔𞤮𞥅 𞤄𞤢𞤴𞤣𞤫𞤲⹁ 𞤄𞤫𞤪𞤲𞤭𞥅 𞤅𞤢𞤲𞤣𞤫𞤪𞤧 𞤳𞤢𞤻𞤵𞤲 𞤫 𞤚𞤵𞤤𞤧𞤭𞥅 𞤘𞤢𞤦𞤢𞥄𞤪𞤣.
𞤇𞤫𞤴𞤢 𞤳𞤢𞤲 𞤬𞤮𞤨 𞤧𞤢𞥄𞤥𞤭𞤪𞤭𞥅𞤲𞤮 𞤺𞤮𞥅𞤼𞤮 𞤺𞤮𞥅𞤼𞤮⹁ 𞤼𞤫𞤲𞤼𞤭𞤲𞤭𞥅 𞤩𞤢𞥄𞤱𞤮 𞤧𞤵𞤩𞤮 𞤲𞤺𞤮𞤲 𞤑𞤢𞥄𞤪𞤮𞤤𞤭𞥅𞤲𞤢 𞤸𞤮𞤪𞤣𞤮𞥅𞤪𞤫(𞤙𞤢𞥄𞤥𞤲𞤢𞥄𞤲𞤺𞤫)⹁ 𞤻𞤢𞤤𞤲𞤣𞤫 𞥒𞥙 (𞤲𞤮𞥅𞤺𞤢𞤴 𞤫 𞤶𞤫𞥅𞤲𞤢𞤴𞤭) 𞤕𞤮𞤤𞤼𞤮 𞥒𞥐𞥒𞥐. 
𞤑𞤮 𞤷𞤢𞤺𞥆𞤢𞤤 𞤲𞤺𞤮𞤲 𞤧𞤵𞤩𞤮 𞤩𞤢𞤲𞤺𞤢𞤲𞤭 𞤴𞤮𞤺𞤢 𞤫 𞤩𞤫𞥅 𞤸𞤫𞤣𞥆𞤭𞤲𞤮𞥅𞤩𞤫 𞤳𞤢 𞤬𞤮𞥅𞤤𞤮𞤼𞤭𞤪𞤮⹁ 𞤱𞤮𞤲𞤣𞤫 𞤩𞤫 𞤢𞤤𞤢𞥄 𞤤𞤢𞥄𞤱𞤮𞤤 𞤲𞤮 𞤩𞤫 𞤬𞤮𞥅𞤤𞤭𞤪𞤢. 𞤑𞤮 𞤫 𞤲𞤺𞤮𞤲 𞤅𞤵𞤩𞤮 𞤱𞤢𞤯𞤵𞤲𞤮𞥅 𞤲𞤺𞤮 𞤑𞤢𞥄𞤪𞤮𞤤𞤭𞥅𞤲𞤢 𞤖𞤮𞤪𞤣𞤮𞥅𞤪𞤫⹁ 𞤔𞤮𞥅 𞤄𞤢𞤴𞤣𞤫𞤲 𞤸𞤫𞤩𞤼𞤭 𞤸𞤮𞥅𞤪𞤫 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲. 𞤅𞤢𞤦𞤵 𞤢𞤣𞤮 𞤲𞤣𞤫𞤲 𞤻𞤢𞤤𞤲𞤣𞤫⹁ 𞤦𞤵𞤴 𞤧𞤭𞤳𞥆𞤭𞥅 𞤸𞤢𞤪𞤭 𞤮 𞤬𞤵𞤳𞥆𞤭𞤳𞤫 𞤬𞤵𞤳𞥆𞤢𞤲𞤣𞤫⹁ 𞤲𞤣𞤫 𞤮 𞤱𞤢𞥄𞤱𞤢𞤼𞤢𞥄 𞤭𞤥𞥆𞤢𞥄𞤣𞤫 𞤫 𞤥𞤵𞤲. 
𞤑𞤮𞤲𞤮 𞤦𞤢𞤯𞤼𞤢𞤲𞤫 𞤯𞤵𞤥⹁ 𞤮 𞤬𞤮𞥅𞤤𞤵𞤲𞤮 𞤳𞤢𞤣𞤭 𞤫 𞤧𞤵𞤩𞤮 𞤃𞤢𞤱𞤦𞤢𞥄𞤪𞤫 𞤃𞤢𞤱𞤲𞤣𞤫 𞤲𞤣𞤫𞤲 (Super Tuesday). 𞤐𞤣𞤫𞤲 𞤻𞤢𞤤𞤲𞤣𞤫 𞤳𞤮 𞤫 𞤤𞤢𞤪𞤫 𞥑𞥕 (𞤧𞤢𞤨𞥆𞤮-𞤫-𞤶𞤮𞤱𞤭) 𞤧𞤵𞤩𞤮 𞤱𞤢𞤯𞤭 𞤫 𞤥𞤵𞤲. 𞤔𞤮𞥅 𞤄𞤢𞤴𞤣𞤫𞤲 𞤬𞤮𞥅𞤤𞤭 𞤫 𞤤𞤢𞤪𞤫 𞤧𞤢𞤨𞥆𞤮⹁ 𞤄𞤫𞤪𞤲𞤭𞥅 𞤅𞤢𞤲𞤣𞤫𞥅𞤪𞤧 𞤰𞤫𞤼𞥆𞤭 𞤤𞤢𞤪𞤫 𞤲𞤢𞤴𞤭. 𞤂𞤢𞤪𞤢𞤤 𞤸𞤫𞤣𞥆𞤭𞥅𞤲𞤺𞤢𞤤 𞤲𞤺𞤢𞤤 𞤴𞤢𞤸𞤢𞤲𞤭 𞤃𞤢𞤴𞤳𞤫𞤤 𞤄𞤤𞤵𞤥𞤦𞤫𞤪𞤺. 𞤑𞤮𞤲𞤮 𞤩𞤢𞥄𞤱𞤮 𞤯𞤵𞤥⹁ 𞤑𞤢𞤲𞤳𞤮 𞤄𞤤𞤵𞤥𞤦𞤫𞤪𞤺 𞤮 𞤴𞤢𞤤𞤼𞤵𞤲𞤮 𞤫 𞤬𞤮𞥅𞤤𞤮𞤼𞤭𞤪𞤮 𞤲𞤺𞤮𞤲. 𞤔𞤮𞥅𞤲𞤭 𞤳𞤮 𞤔𞤮𞥅 𞤄𞤢𞤴𞤣𞤫𞤲 𞤮 𞤱𞤮𞤲𞤢𞤲𞤭.
𞤑𞤮 𞤖𞤢𞤲𞤣𞤫 𞤳𞤢𞤣𞤭⹁ 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥑𞥐 𞤐𞤦𞤮𞥅𞤴𞤮⹁ 𞤼𞤢𞤼𞤮𞥅𞤩𞤫 𞤸𞤫𞤣𞥆𞤭𞥅𞤩𞤫 𞤩𞤫𞤲 𞤬𞤮𞥅𞤤𞤮𞤼𞤭𞤪𞤼𞤢 𞤫 𞤤𞤢𞤪𞤫 𞤥𞤢𞤤𞥆𞤢 𞤣𞤭𞥅𞤱𞤫 𞤶𞤫𞥅𞤺𞤮𞤮 (𞥖). 𞤅𞤭 𞤔𞤮𞥅 𞤄𞤢𞤴𞤣𞤫𞤲 𞤬𞤮𞥅𞤤𞤭𞥅 𞤳𞤢𞤣𞤭 𞤫 𞤯𞤫𞥅 𞤤𞤢𞤪𞤫 𞤸𞤢𞤲𞤣𞤫⹁ 𞤸𞤢𞤪𞤢𞤴 𞤼𞤵𞥅𞤥𞤢𞥄𞤳𞤢 𞤳𞤢 𞤄𞤫𞤪𞤲𞤭𞥅 𞤅𞤢𞤲𞤣𞤫𞤪𞤧 𞤸𞤫𞤱𞤼𞤭𞤼𞤮𞥅 𞤥𞤮. 𞤄𞤀𞤴𞤣𞤫𞤲 𞤸𞤫𞤩𞤭𞥅 𞤼𞤢𞤸𞤮 𞤲𞤺𞤢𞤳𞥆𞤭𞤤𞤢𞥄𞤩𞤫 𞤥𞤢𞤤𞥆𞤢 𞤣𞤫𞤤𞤫𞤺𞤢𞥄𞤩𞤫 𞥖𞥗𞥐 (𞤼𞤫𞥅𞤥𞤫𞤯𞥆𞤫 𞤶𞤫𞥅𞤺𞤮𞤮 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭)⹁ 𞤄𞤫𞤪𞤲𞤭𞥅 𞤅𞤢𞤲𞤣𞤫𞤪𞤧 𞤲𞤮 𞤥𞤢𞤪𞤭 𞥕𞥗𞥔 (𞤼𞤫𞥅𞤥𞤫𞤯𞥆𞤫 𞤶𞤮𞤱𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤯𞤭𞤯𞤭 𞤫 𞤲𞤢𞤴𞤭). 𞤚𞤵𞤤𞤧𞤢𞥄 𞤘𞤢𞤦𞤢𞤪𞤣 𞤸𞤫𞤩𞤢𞥄𞤤𞤭 𞤧𞤮 𞤱𞤮𞤲𞤢𞥄 𞤲𞤺𞤢𞤳𞥆𞤭𞤤𞤢𞥄𞤩𞤫 𞤯𞤭𞤯𞤮 𞤨𞤫𞤼 𞤼𞤢𞤸𞤮.
𞤑𞤮 𞤬𞤮𞥅𞤤𞤵𞤯𞤮 𞤱𞤮𞥅 𞤫 𞤩𞤫𞥅 𞤯𞤮𞤮 𞤼𞤢𞤼𞤮⹁ 𞤣𞤢𞤪𞤼𞤮𞤼𞤮𞥅 𞤁𞤮𞤲𞤢𞤤 𞤚𞤪𞤮𞤥𞤨 𞤳𞤢 𞤧𞤵𞤩𞤮 𞤥𞤢𞤱𞤲𞤺𞤮. 𞤑𞤮 𞤳𞤢𞤲𞤳𞤮 𞤁𞤮𞤲𞤢𞤤 𞤚𞤪𞤮𞤥𞤨 𞤱𞤮𞤲𞤭 𞤳𞤮 𞤣𞤢𞤪𞤮𞤴𞤼𞤮𞥅 𞤫 𞤭𞤲𞤣𞤫 𞤬𞤫𞤣𞥆𞤫 𞤈𞤫𞤨𞤭𞤦𞤤𞤭𞤲𞤳𞤮𞥅𞤩𞤫 𞤩𞤫𞤲. 𞤑𞤮 𞤨𞤫𞤣𞤤𞤫 𞤥𞤢𞤱𞤯𞤫 𞤯𞤭𞤯𞤭 𞤬𞤮𞥅𞤤𞤮𞤼𞤭𞤪𞤼𞤢 𞤬𞤭𞥅 𞤤𞤢𞥄𞤥𞤢𞤺𞤮𞤤 𞤀𞤥𞤫𞤪𞤭𞤳. 𞤍𞤫𞤲 𞤳𞤮 𞤬𞤫𞤣𞥆𞤫 𞤈𞤫𞤨𞤭𞤦𞤤𞤭𞤲𞤳𞤮𞥅𞤩𞤫 𞤩𞤫𞤲 𞤳𞤢𞤻𞤵𞤲 𞤫 𞤬𞤫𞤣𞥆𞤫 𞤣𞤫𞤥𞤮𞤳𞤢𞤲𞤳𞤮𞥅𞤩𞤫 𞤩𞤫𞤲.
𞤐𞤮 𞤺𞤮𞤼𞤯𞤮 𞤣𞤢𞤪𞤼𞤮𞤪𞤢 𞤁𞤮𞤲𞤢𞤤 𞤚𞤪𞤮𞤥𞤨 𞤫 𞤭𞤲𞤣𞤫 𞤬𞤫𞤣𞥆𞤫 𞤣𞤫𞤥𞤮𞤳𞤢𞤪𞤢𞤲𞤳𞤮𞥅𞤩𞤫 𞤩𞤫𞤲⹁ 𞤮𞤲𞤼𞤭𞤺𞤭 𞤲𞤮 𞤸𞤢𞥄𞤲𞤣𞤭 𞤫 𞤲𞤺𞤢𞤳𞥆𞤭𞤤𞤢𞥄𞤩𞤫 𞥑𞥙𞥙𞥑 (𞤵𞤶𞤵𞤲𞤫𞤪𞤫 𞤫 𞤼𞤫𞥅𞤥𞤫𞤯𞥆𞤫 𞤶𞤫𞥅𞤲𞤢𞤴𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤲𞤢𞤴𞤭 𞤫 𞤺𞤮𞤮). 𞤑𞤮 𞤭𞤼𞥆𞤭𞤪𞤭 𞤲𞤮 𞤤𞤢𞤪𞤢𞤤 𞤥𞤢𞤪𞤭𞤪𞤭 𞤱𞤮𞥅 𞤴𞤭𞤥𞤩𞤫⹁ 𞤲𞤺𞤢𞤤 𞤥𞤢𞤪𞤭𞤪𞤭 𞤲𞤺𞤢𞤳𞥆𞤭𞤤𞤢𞥄𞤩𞤫. 𞤑𞤮 𞤤𞤢𞤪𞤢𞤤 𞤑𞤢𞤤𞤭𞤬𞤮𞤪𞤲𞤭𞤴𞤢𞥄 𞤲𞤺𞤢𞤤 𞤩𞤵𞤪𞤭 𞤸𞤫𞥅𞤱𞤵𞤣𞤫 𞤲𞤺𞤢𞤳𞥆𞤭𞤤𞤢𞥄𞤩𞤫. 𞤑𞤢𞤲𞤺𞤢𞤤 𞤼𞤵𞤲⹁ 𞤳𞤮 𞤲𞤺𞤢𞤳𞥆𞤭𞤤𞤢𞥄𞤩𞤫 𞥔𞥙𞥔 (𞤼𞤫𞥅𞤥𞤫𞤯𞥆𞤫 𞤲𞤢𞤴𞤭 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤲𞤢𞤴𞤭 𞤫 𞤲𞤢𞤴𞤭) 𞤲𞤺𞤢𞤤 𞤥𞤢𞤪𞤭. 𞤐𞤮 𞤸𞤭𞤳𞥆𞤭𞥅 𞤲𞤺𞤢𞤤⹁ 𞤐𞤫𞤱-𞤒𞤮𞤪𞤳 𞤫 𞤲𞤺𞤢𞤳𞥆𞤭𞤤𞤢𞥄𞤩𞤫 𞥓𞥒𞥐 (𞤼𞤫𞥅𞤥𞤫𞤯𞥆𞤫 𞤼𞤢𞤼𞤭 𞤫 𞤲𞤮𞥅𞤺𞤢𞤴)⹁ 𞤲𞤮 𞤸𞤭𞤳𞥆𞤭𞤼𞤭𞥅 𞤯𞤮𞤲 𞤳𞤢𞤣𞤭 𞤤𞤢𞤪𞤢𞤤 𞤚𞤫𞤳𞤧𞤢𞥄𞤧 𞤫 𞤲𞤺𞤢𞤳𞥆𞤭𞤤𞤢𞥄𞤩𞤫 𞥒𞥖𞥑 (𞤼𞤫𞥅𞤥𞤫𞤯𞥆𞤫 𞤯𞤭𞤯𞤮 𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞥅 𞤫 𞤺𞤮𞤮). 
𞤑𞤮 𞤻𞤢𞤤𞤲𞤣𞤫 𞥖 𞤑𞤮𞤪𞤧𞤮 𞥒𞥐𞥒𞥐⹁ 𞤧𞤵𞤩𞤮 𞤲𞤺𞤮𞤲 𞤬𞤮𞤨 𞤸𞤮𞤥𞤦𞤢𞤼𞤢 𞤳𞤢 𞤣𞤫𞤥𞤮𞤳𞤢𞤪𞤢𞤲𞤳𞤮𞥅𞤩𞤫 𞤩𞤫𞤲. 𞤑𞤮 𞤳𞤢 𞤼𞤵𞤲𞤦𞤮𞤲’𞤣𞤭𞤪𞤢𞤤 𞤥𞤢𞤩𞥆𞤫 𞤥𞤢𞤱𞤲𞤺𞤢𞤤 𞤱𞤢𞤯𞤮𞤴𞤢𞤴 𞤲𞤺𞤢𞤤 𞤺𞤭𞤤𞤢 𞥑𞥓 𞤃𞤮𞤪𞤧𞤮 𞤸𞤢𞥄 𞤫 𞥑𞥖 𞤃𞤮𞤪𞤧𞤮⹁ 𞤲𞤺𞤢𞤳𞥆𞤭𞤤𞤢𞥄𞤩𞤫 𞤩𞤫𞤲 𞤼𞤢𞤦𞤭𞤲𞤼𞤭𞤲𞤼𞤢 𞤣𞤢𞤪𞤮𞤼𞤮𞥅𞤯𞤮 𞤮𞤲 𞤫 𞤭𞤲𞤣𞤫 𞤬𞤫𞤣𞥆𞤫 𞤣𞤫𞤥𞤮𞤳𞤢𞤪𞤢𞤲𞤳𞤮𞥅𞤩𞤫 𞤩𞤫𞤲 𞤳𞤢 𞤧𞤵𞤩𞤵 𞤥𞤢𞤱𞤲𞤺𞤮. 𞤐𞤺𞤮𞤲 𞤧𞤵𞤩𞤮 𞤥𞤢𞤱𞤲𞤺𞤮⹁ 𞤳𞤮 𞤫 𞤃𞤢𞤱𞤦𞤢𞥄𞤪𞤫 𞤻𞤢𞤤𞤲𞤣𞤫 𞥓 𞤔𞤮𞤤𞤮 𞥒𞥐𞥒𞥐 𞤲𞤺𞤮 𞤧𞤢𞥄𞤼𞤭𞤲𞤢𞥄. 𞤑𞤮 𞤫 𞤲𞤣𞤫𞤲 𞤻𞤢𞤤𞤢𞥄𞤲𞤣𞤫 𞤢𞤲𞤣𞤮𞤴𞤼𞤫𞥅 𞤧𞤭 𞤁𞤮𞤲𞤢𞤤 𞤚𞤪𞤮𞤥𞤨 𞤬𞤮𞥅𞤤𞤫𞤼𞤫 𞤥𞤢𞥄 𞤧𞤭 𞤮 𞤤𞤮𞤲𞤼𞤭𞤼𞤮𞤼𞤮 𞤸𞤮𞥅𞤪𞤫 𞤥𞤢𞤳𞥆𞤮 𞤬𞤭𞥅 𞤣𞤵𞥅𞤩𞤭 𞤲𞤢𞤴 𞤳𞤢𞤣𞤭.
𞤖𞤢𞤲𞤳𞤭 𞤫 𞤪𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥗 𞤐𞤦𞤮𞥅𞤴𞤮⹁ 𞤳𞤮 𞤴𞤭𞤥𞤩𞤫 𞥔𞥓 𞤱𞤢𞤪𞤢𞥄 𞤫 𞤺𞤵𞤪𞤫 𞤊𞤵𞤤𞤩𞤫 𞤸𞤭𞤳𞥆𞤮𞤪𞤯𞤫 𞤳𞤢 𞤧𞤮𞤩𞥆𞤭𞥅𞤪𞤭 𞤥𞤢𞤤𞥆𞤢 𞤐𞤢𞤲𞥆𞤢𞥄𞤲𞤺𞤫 𞤄𞤵𞤪𞤳𞤭𞤲𞤢. 𞤍𞤫𞤲 𞤺𞤵𞤪𞤫 𞤳𞤮 𞤁𞤭𞤲𞤺𞤭𞤤𞤢⹁ 𞤫 𞤄𞤢𞤪𞤺𞤢 𞤭𞤲𞥆𞤫𞤼𞤫𞥅. 𞤑𞤮 𞤫 𞤣𞤭𞥅𞤱𞤢𞤤 𞤒𞤢𞤼𞤫𞤲𞤺𞤢 𞤳𞤫𞥅𞤪𞤲𞤵𞤣𞤵𞤲’𞤺𞤢𞤤 𞤫 𞤤𞤫𞤧𞤣𞤭 𞤃𞤢𞤤𞤭 𞤲𞤣𞤭𞤲 𞤯𞤫 𞤶𞤫𞤴𞤢𞥄.
𞤂𞤢𞥄𞤥𞤵 𞤄𞤵𞤪𞤳𞤭𞤲𞤢 𞤲𞤺𞤵𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤩𞤫 𞤢𞤲𞤣𞤢𞥄 𞤱𞤮𞤲𞤵𞤩𞤫 𞤩𞤫𞤲 𞤧𞤢𞤦𞤵 𞤲𞤺𞤮𞥅 𞤱𞤢𞤪𞤲𞤺𞤮. 𞤑𞤮𞤲𞤮 𞤩𞤫 𞤭𞤥𞥆𞤭𞤲𞤭𞥅 𞤧𞤮𞥅𞤪𞤭𞥅𞤩𞤫 𞤳𞤮𞤲𞤵 𞤤𞤫𞤧𞤣𞤭 𞤲𞤣𞤭𞤲 𞤳𞤮 𞤸𞤭𞤱𞤢 𞤲𞤣𞤫𞤲 𞤲𞤮𞤳𞥆𞤵𞥅𞤪𞤫. 𞤇𞤫 𞤼𞤮𞤯𞥆𞤭𞤳𞤫 𞤳𞤢𞤣𞤭 𞤻𞤢𞤤𞥆𞤢𞥄𞤯𞤫 𞤯𞤭𞤯𞤭 𞤳𞤫𞤴𞤲𞤮𞤪𞤯𞤫.  
𞤢𞥄𞤥𞤭𞥅𞤯𞤮 𞤃𞤵𞤸𞤢𞤥𞥆𞤢𞤣𞤵 𞤅𞤢𞤲𞤵𞤧𞤭𞥅 𞤍𞤭𞤥𞥆𞤮⹁ 𞤢𞤥𞤭𞥅𞤪𞤵𞥅𞤶𞤮 𞤑𞤢𞤲𞤮 𞤮𞤲 𞤭𞤼𞥆𞤢𞥄𞤥𞤢. 𞤑𞤮 𞤘𞤮𞤦𞤭𞤲𞤢𞥄𞤶𞤮 𞤤𞤢𞤪𞤢𞤤 𞤑𞤢𞤲𞤮 𞤲𞤺𞤢𞤤 𞤭𞤲𞥆𞤫𞤼𞤫𞥅𞤯𞤮 𞤀𞤦𞤣𞤵𞤤𞥆𞤢𞥄𞤸𞤭 𞤘𞤢𞤲𞤣𞤵𞤶𞤫 𞤱𞤮𞤲𞤭 𞤳𞤮 𞤭𞤼𞥆𞤭 𞤥𞤮 𞤳𞤢 𞤢𞤥𞤭𞤪𞤢𞥄𞤳𞤵.
𞤉 𞤱𞤭𞤭 𞤤𞤢𞥄𞤥𞤵 𞤲𞤺𞤵𞤲⹁ 𞤳𞤮 𞤱𞤮𞤲𞤭 𞤧𞤢𞤦𞤵 𞤂𞤢𞥄𞤥𞤭𞥅𞤯𞤮 𞤃𞤵𞤸𞤢𞤥𞥆𞤢𞤣𞤵 𞤭𞤼𞥆𞤫𞥅𞤣𞤫⹁ 𞤳𞤮 𞤧𞤢𞤦𞤵 𞤮𞤥𞤮 𞤸𞤮𞤤𞥆𞤭 𞤤𞤢𞥄𞤥𞤵 𞤲𞤺𞤵𞤲 𞤴𞤢𞤱𞤢𞥄𞤪𞤫. 𞤑𞤮𞤲𞤮 𞤴𞤭𞤥𞤩𞤫 𞤂𞤢𞥄𞤥𞤭𞥅𞤯𞤮 𞤮𞤲 𞤲𞤮 𞤥𞤭𞥅𞤶𞤭 𞤳𞤮 𞤮 𞤭𞤼𞥆𞤭𞤪𞤢𞥄 𞤳𞤢 𞤢𞤥𞤭𞥅𞤪𞤢𞥄𞤳𞤵⹁ 𞤳𞤮 𞤲𞤣𞤫 𞤤𞤭𞤣𞥆𞤵𞤲𞤮𞥅 𞤶𞤮𞥅𞤯𞤭𞤼𞤢𞤺𞤮𞤤 𞤺𞤮𞤦𞤭𞤲𞤢𞥄𞤶𞤮 𞤮𞤲 𞤳𞤢 𞤧𞤵𞤩𞤮 𞤱𞤢𞤯𞤵𞤲’𞤺𞤮 𞤪𞤮𞤱𞤢𞤲𞤭
𞤑𞤮 𞤀𞤣𞤭𞥅 𞤮 𞤱𞤮𞤲𞤵𞤣𞤫 𞤀𞤥𞤭𞥅𞤪𞤵 𞤑𞤢𞤲𞤮 𞤮𞤲⹁ 𞤂𞤢𞥄𞤥𞤭𞥅𞤯𞤮 𞤅𞤢𞤲𞤵𞤧𞤭𞥅 𞤤𞤢𞥄𞤼𞤭𞤲𞤮 𞤸𞤮𞥅𞤪𞤫𞥅𞤶𞤮 𞤃𞤢𞤲𞤳𞤭𞤪𞤺𞤢𞤤 𞤥𞤢𞤱𞤲𞤺𞤢𞤤 𞤐𞤢𞤶𞤫𞥅𞤪𞤭𞤴𞤢𞥄 𞤲𞤺𞤢𞤤. 𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥑𞥔⹁ 𞤲𞤣𞤫 𞤮 𞤸𞤮𞤤𞥆𞤵𞤮𞤲𞤮𞥅 𞤱𞤮𞤲𞤣𞤫 𞤳𞤮 𞤴𞤢𞤱𞤼𞤭 𞤣𞤵𞤦𞤵𞤲𞤫 𞥒𞥐 𞤣𞤢𞤤𞤢 𞤲𞤮 𞤱𞤵𞤶𞥆𞤢𞥄 𞤫 𞤲𞤦𞤵𞥅𞤯𞤭 𞤐𞤢𞤶𞤫𞥅𞤪𞤭𞤴𞤢𞥄 𞤸𞤫𞤩𞤭𞤪𞤢𞥄𞤯𞤭 𞤴𞤫𞥅𞤴𞤵𞤺𞤮𞤤 𞤧𞤵𞤥𞤮𞤶𞤢𞤥⹁ 𞤔𞤮𞥅𞤲𞤢𞤼𞤢𞤲 𞤘𞤵𞤣𞤤𞤮𞤳 𞤭𞤼𞥆𞤭𞤪𞤲𞤮𞥅 𞤥𞤮.  

𞤋𞤅𞤑𞤋𞤐! 𞤋𞤅𞤑𞤋𞤐!
𞤖𞤢𞤲𞤳𞤭 𞤥𞤫𞤲 𞤱𞤫𞤲𞤺𞤵𞤲𞤮 𞤳𞤢 𞤊𞤫𞤧𞤦𞤵𞤳⹁ 𞤆𞤵𞤪𞤮𞤤 𞤥𞤢𞤤𞥆𞤢 𞤔𞤵𞤲𞥆𞤭𞤼𞤮𞤤. 𞤑𞤮 𞤶𞤢𞥄𞤦𞤢𞤱𞤮𞤤 𞤲𞤺𞤮𞤤 𞤳𞤮 𞤊𞤓𞤅
𞤑𞤮 𞤊𞤀𞥄𞤚𞤋𞤃𞤀𞤚𞤀 𞤔𞤀𞤂𞥆𞤌 𞤥𞤮 𞤤𞤫𞤧𞤣𞤭 𞤘𞤢𞤥𞤦𞤭𞤴𞤢𞤳𞤢𞤻𞤵𞤲 𞤫 𞤀𞤂𞤊𞤀𞥄 𞤔𞤀𞤂𞥆𞤌 𞤥𞤮 𞤤𞤫𞤧𞤣𞤭 𞤑𞤮𞤼𞤣𞤭𞤾𞤢𞥄𞤪 𞤱𞤮𞤲𞤭 𞤳𞤮 𞤱𞤢𞥄𞤱𞤭 𞤲𞤺𞤮𞤤 𞤬𞤭𞤪𞤼𞤵𞤣𞤫.
𞤉𞤲 𞤱𞤭𞤢𞤴𞤩𞤫 𞤋𞤅𞤑𞤋𞤐 💐🎈🎈🎈💐. 
𞤇𞤫 𞤱𞤫𞤤𞤼𞤢𞤲𞤢𞥄⹁ 𞤩𞤫 𞤧𞤫𞤴𞤲𞤢𞥄𞤥𞤢.
𞤉𞤼𞤭𞥅𞤩𞤫 𞤩𞤫𞤩 𞤬𞤮𞤬 𞤳𞤢𞤣𞤭 𞤱𞤫𞤤𞤼𞤢𞤲𞤢𞥄𞤥𞤢. 𞤇𞤫 𞤶𞤢𞤪𞤲𞤢𞥄𞤥𞤢.

𞤖𞤮𞥅𞤪𞤫𞥅𞤶𞤮 𞤑𞤢𞤥𞤫𞤪𞤵𞤲 𞤮𞤲⹁ 𞤆𞤮𞥅𞤤 𞤄𞤭𞤴𞤢⹁ 𞤸𞤢𞥄𞤤𞤣𞤭𞤣𞤭𞥅 𞤫 𞤉𞤥𞤢𞤲𞤵𞤴𞤫𞤤 𞤃𞤢𞤳𞤮𞤪𞤮𞤲⹁ 𞤸𞤮𞥅𞤪𞤫𞥅𞤶𞤮 𞤊𞤢𞤪𞤢𞤲𞤧𞤭 𞤮𞤲⹁ 𞤲𞤺𞤢𞤥 𞤲𞤫𞤱𞤲𞤵𞤺𞤮𞤤 𞤲𞤮 𞤱𞤭𞤯𞤼𞤮 𞤱𞤢𞤯𞤭𞤪𞤢 𞤫 𞤲𞤺𞤮𞥅 𞤱𞤢𞤪𞤲𞤺𞤮 𞤱𞤢𞤯𞤵𞤲’𞤺𞤮 𞤫 𞤺𞤵𞤪𞤫 𞤱𞤮𞤲𞤭𞤪𞤯𞤫 𞤸𞤭𞤪𞤲𞤢 𞤑𞤢𞤥𞤫𞤪𞤵𞤲. 𞤙𞤢𞤤𞤲𞤣𞤫 𞥑𞥔 𞤕𞤮𞤤𞤼𞤮 𞥒𞥐𞥒𞥐⹁ 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥒𞥐 𞤱𞤢𞤪𞤢𞤲𞤮 𞤫 𞤱𞤵𞤪𞤮 𞤱𞤭𞤫𞤼𞤫𞥅𞤲𞤺𞤮 𞤐𞤺𞤢𞤪𞤦𞤵⹁ 𞤸𞤭𞤳𞥆𞤮𞤪𞤲𞤺𞤮 𞤳𞤢 𞤸𞤭𞤪𞤲𞤢𞥄𞤲𞤺𞤫-𞤲𞤢𞤲𞤮 𞤑𞤢𞤥𞤢𞤪𞤵𞤲.
𞤐𞤣𞤭𞤺𞤢 𞤸𞤭𞤼𞤢𞥄𞤲𞤣𞤫 𞥒𞥐𞥑𞥗⹁ 𞤳𞤮𞤲𞤵 𞤤𞤫𞤧𞤣𞤭 𞤑𞤢𞤥𞤫𞤪𞤵𞤲 𞤲𞤺𞤵𞤲⹁ 𞤲𞤮 𞤸𞤢𞤩𞤣𞤵𞤣𞤫 𞤫 𞤣𞤵𞤲𞤣𞤢𞤪𞤢𞤲𞤳𞤫𞥅𞤩𞤫 𞤸𞤢𞥄𞤤𞤭-𞤫𞤲𞤺𞤫𞤤𞤫𞥅𞤩𞤫 𞤥𞤵𞤪𞤼𞤢𞤥𞤩𞤫 𞤤𞤢𞥄𞤥𞤵 𞤲𞤺𞤵𞤲. 𞤊𞤢𞥄𞤲𞤣𞤢𞥄𞤪𞤫 𞤩𞤫𞥅 𞤥𞤵𞤪𞤼𞤵𞤩𞤫⹁ 𞤳𞤮 𞤶𞤫𞤴𞤼𞤢𞥄𞤪𞤫 𞤱𞤮𞤲𞤢𞤲𞤣𞤫 𞤲𞤮𞤳𞥆𞤵𞥅𞤶𞤫 𞤸𞤢𞥄𞤤𞤭-𞤫𞤲𞤺𞤫𞤤𞤫𞤴𞤢𞤲𞤳𞤮𞥅𞤶𞤫 𞤯𞤫𞤲. 𞤊𞤢𞥄𞤤𞤫 𞤥𞤢𞤩𞥆𞤫𞤫 𞤳𞤢𞤣𞤭⹁ 𞤳𞤮 𞤴𞤮 𞤩𞤫 𞤸𞤫𞤬𞤼𞤵 𞤯𞤫𞤲 𞤲𞤮𞤳𞥆𞤵𞥅𞤶𞤫 𞤲𞤺𞤢𞤥 𞤲𞤮 𞤩𞤫 𞤤𞤢𞥄𞤼𞤭𞤲𞤭𞤪𞤢 𞤯𞤫 𞤤𞤫𞤧𞤣𞤭 𞤬𞤫𞥅𞤪𞤫𞥅𞤪𞤭.
𞤖𞤮𞤤 𞤳𞤮 𞤱𞤮𞤲𞤭 𞤧𞤢𞤦𞤵 𞤯𞤵𞤥؟
𞤉 𞤱𞤭𞤭 𞤥𞤢𞤩𞥆𞤫⹁ 𞤳𞤢𞤥𞤩𞤫 𞤥𞤵𞤪𞤼𞤵𞤩𞤫 𞤩𞤫𞤲⹁ 𞤤𞤢𞥄𞤥𞤵 𞤑𞤢𞤥𞤫𞤪𞤵𞤲 𞤲𞤺𞤵𞤲 𞤱𞤢𞤤𞤢𞥄 𞤼𞤮𞤼𞥆𞤵𞤣𞤫 𞤸𞤢𞤳𞥆𞤫𞥅𞤶𞤭 𞤥𞤢𞤩𞥆𞤫 𞤯𞤭𞤲. 𞤂𞤢𞥄𞤥𞤵 𞤲𞤺𞤵𞤲 𞤳𞤢𞤣𞤭 𞤲𞤮 𞤭𞤼𞥆𞤭𞤲𞤼𞤭𞤲𞤭 𞤩𞤫⹁ 𞤥𞤢𞤱𞤲𞤭𞤲𞤭 𞤶𞤢𞤲𞤺𞤵𞤩𞤫 𞤬𞤢𞤪𞤢𞤲𞤧𞤭 𞤣𞤮𞤱 𞤥𞤢𞤩𞥆𞤫 𞤳𞤢𞤥𞤩𞤫 𞤶𞤢𞥄𞤲𞤺𞤮𞥅𞤩𞤫 𞤫 𞤸𞤢𞥄𞤤𞤮𞥅𞤩𞤫 𞤫𞤲𞤺𞤫𞤤𞤫. 
𞤉 𞤲𞤣𞤫𞤪 𞤤𞤫𞤧𞤣𞤭 𞤑𞤢𞤥𞤢𞤪𞤵𞤲⹁ 𞤳𞤮 𞤯𞤫𞤲𞤯𞤫 𞤯𞤭𞤯𞤭 𞤱𞤮𞤲𞤭 𞤺𞤮𞤤𞥆𞤭𞤼𞤭𞤪𞤯𞤫 𞤳𞤢 𞤤𞤢𞥄𞤥𞤵. 𞤑𞤮 𞤬𞤢𞤪𞤢𞤲𞤧𞤫𞥅𞤪𞤫 𞤲𞤣𞤫𞤲 𞤫 𞤫𞤲𞤺𞤫𞤤𞤫𞥅𞤪𞤫 𞤲𞤣𞤫𞤲. 
𞤖𞤮𞤤 𞤳𞤮 𞤢𞤣𞥆𞤭 𞤯𞤵𞤥؟
𞤀𞤣𞤮 𞤲𞤣𞤫𞥅 𞤸𞤢𞤪𞤫 𞤢𞤣𞤵𞤲𞤢𞤴𞤢𞤲𞤳𞤮𞥅𞤪𞤫 𞤥𞤢𞤱𞤲𞤣𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲⹁ 𞤱𞤢𞤯𞤵𞤲𞤮𞥅 𞤲𞤣𞤫 𞤸𞤢𞤳𞥆𞤵𞤲’𞤣𞤫 𞥑𞥙𞥑𞥔 𞤫 𞥑𞥙𞥑𞥘⹁ 𞤳𞤮 𞤤𞤫𞤧𞤣𞤭 𞤔𞤢𞤪𞤥𞤢𞤲𞤭𞥅 𞤲𞤣𞤭𞤲 𞤢𞤲𞤣𞤭𞤪𞤢𞥄𞤲𞤣𞤭 𞤳𞤢𞤣𞤭 𞤀𞤤𞤥𞤢𞥄𞤻𞤭⹁ 𞤶𞤮𞤺𞤭𞤲𞤮𞥅 𞤑𞤢𞤥𞤫𞤪𞤵𞤲. 𞤇𞤢𞤴𞤼𞤭 𞤩𞤫 𞤬𞤮𞥅𞤤𞤢𞥄𞤥𞤢 𞤫 𞤲𞤣𞤫𞤲 𞤸𞤢𞤪𞤫 𞤥𞤢𞤱𞤲𞤣𞤫⹁ 𞤤𞤫𞤴𞤯𞤫 𞤯𞤫 𞤩𞤫 𞤶𞤮𞤺𞤭𞤲𞤮𞥅 𞤬𞤮𞤬 𞤲𞤣𞤫𞤪 𞤀𞤬𞤪𞤭𞤳𞤢𞥄⹁ 𞤧𞤫𞤲𞤣𞤭𞤼𞤢𞥄 𞤸𞤢𞤳𞥆𞤵𞤲’𞤣𞤫 𞤊𞤢𞤪𞤢𞤲𞤧𞤭 𞤫 𞤉𞤲𞤺𞤫𞤤𞤫. 𞤑𞤮 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤧𞤫𞤲𞤺𞤮 𞤑𞤢𞤥𞤢𞤪𞤵𞤲 𞤸𞤭𞤳𞥆𞤮𞤪𞤲𞤺𞤮 𞤲𞤺𞤮𞤲 𞤐𞤢𞤶𞤫𞥅𞤪𞤭𞤴𞤢⹁ 𞤫𞤲𞤺𞤫𞤤𞤫𞥅𞤩𞤫 𞤩𞤫𞤲 𞤸𞤫𞤲𞤣𞤭𞤲𞤢𞥄 𞤼𞤮𞤲. 𞤑𞤮 𞤸𞤫𞤣𞥆𞤭𞥅 𞤳𞤮𞤲 𞤬𞤮𞤬⹁ 𞤱𞤢𞤯𞤢𞥄 𞤫 𞤶𞤵𞥅𞤯𞤫 𞤊𞤢𞤪𞤢𞤲𞤧𞤭.
𞤘𞤭𞤤𞤢 𞥒𞥐𞥑𞥗⹁ 𞤥𞤵𞤪𞤼𞤵𞤩𞤫 𞤩𞤫𞤲 𞤲𞤮 𞤸𞤢𞤩𞤵𞤣𞤫 𞤤𞤢𞥄𞤥𞤵 𞤲𞤺𞤵𞤲. 𞤑𞤮𞤲𞤮⹁ 𞤺𞤭𞤤𞤢 𞤲𞤺𞤮𞥅 𞤱𞤢𞤪𞤲𞤺𞤮 𞤧𞤢𞤳𞥆𞤭𞤼𞤭𞥅𞤲𞤺𞤮 𞤯𞤮𞥅 𞤱𞤢𞤯𞤭⹁ 𞤐𞤶𞤵𞤩𞥆𞤵𞤤𞥆𞤭 𞤢𞤣𞤵𞤲𞤢𞤴𞤢𞤲𞤳𞤮𞥅𞤶𞤭 𞤯𞤭𞤲 𞤲𞤮 𞤻𞤮𞤰𞥆𞤵𞤣𞤫 𞤤𞤢𞥄𞤥𞤵 𞤑𞤢𞤥𞤫𞤪𞤵𞤲 𞤲𞤺𞤵𞤲 𞤬𞤮𞤼𞤢. 𞤍𞤭𞥅 𞤲𞤶𞤵𞤩𞥆𞤵𞤤𞤭 𞤲𞤮 𞤼𞤫𞤲𞤼𞤭𞤲𞤢𞤲𞤣𞤫 𞤤𞤢𞥄𞤥𞤵 𞤑𞤢𞤥𞤫𞤪𞤵𞤲 𞤲𞤺𞤵𞤲 𞤼𞤮𞤼𞥆𞤵𞤺𞤮𞤤 𞤸𞤢𞤳𞥆𞤫𞥅𞤶𞤭 𞤸𞤢𞥄𞤤𞤭-𞤫𞤲𞤺𞤫𞤤𞤫𞥅𞤩𞤫 𞤩𞤫𞤲⹁ 𞤳𞤢𞤻𞤵𞤲 𞤫 𞤻𞤭𞥅𞤩𞤲𞤵𞤺𞤮𞤤 𞤩𞤵𞤩𞤼𞤵 𞤲𞤺𞤵𞤲.
𞤚𞤭𞤥𞥆𞤭𞥅 𞤯𞤭𞤯𞤮⹁ 𞤩𞤫 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤲𞤢𞤲𞤺𞤭 𞤫 𞤲𞤣𞤫𞤪 𞤤𞤫𞤧𞤣𞤭 𞤅𞤫𞤲𞤫𞤺𞤢𞥄𞤤. 𞤀𞤪𞤢𞤲𞤮 𞤮𞤲⹁ 𞤳𞤮 𞤬𞤢𞤪𞤢𞤲𞤧𞤭𞥅𞤶𞤮 𞤴𞤢𞤸𞤵𞤲𞤮𞥅𞤯𞤮 𞤘𞤵𞤪𞤼𞤫 𞤊𞤢𞤪𞤢𞤲𞤧𞤭. 𞤑𞤮 𞤻𞤢𞤤𞤲𞤣𞤫 𞥒𞥖 𞤕𞤮𞤤𞤼𞤮⹁ 𞤮 𞤪𞤵𞤼𞥆𞤭𞥅 𞤅𞤫𞤲𞤫𞤺𞤢𞥄𞤤. 𞤄𞤢𞤤𞤯𞤫 𞤯𞤭𞤯𞤭 𞤩𞤢𞤱𞤼𞤭 𞤯𞤵𞤲⹁ 𞤶𞤢𞥄𞤲𞤺𞤮𞤤 (𞤨𞤫𞥅𞤱𞤮𞤤) 𞤲𞤢𞤲𞤺𞤭 𞤥𞤮⹁ 𞤮 𞤴𞤢𞤸𞤭 𞤫 𞤻𞤢𞤱𞤼𞤮𞤪𞤣𞤫. 𞤇𞤢𞤴𞤼𞤭 𞤘𞤮𞤤𞥆𞤮𞤢𞤴𞤩𞤫 𞤩𞤫𞤲 𞤼𞤮𞤲 𞤼𞤫𞤲𞤰𞤭𞤲𞤭𞥅 𞤥𞤮⹁ 𞤩𞤫 𞤧𞤮𞤺𞤭𞤼𞤭𞥅 𞤮𞤥𞤮 𞤱𞤮𞤲𞤣𞤭 𞤫 𞤑𞤮𞤪𞤮𞥅𞤲𞤢𞤾𞤭𞤪𞤭𞤧. 𞤇𞤫 𞤢𞤲𞤣𞤭𞤲𞤭 𞤳𞤭𞤧𞤢𞤲 𞤧𞤢𞤤𞤢𞤤𞤣𞤵 𞤷𞤫𞤤𞥆𞤢𞤤 𞤅𞤫𞤲𞤫𞤺𞤢𞥄𞤤 𞤲𞤣𞤵𞤲. 𞤒𞤭𞤥𞤩𞤫 𞤩𞤫 𞤮 𞤱𞤮𞤲𞤣𞤵𞤲𞤮𞥅 𞤬𞤮𞤬 𞤳𞤢 𞤱𞤭𞥅𞤪𞤵𞤺𞤢𞤤 (𞤱𞤫𞥅𞤴𞤮𞤲𞤳𞤫𞤱𞤢𞤤) 𞤯𞤢𞤩𞥆𞤭𞤼𞤢𞥄𞤥𞤢. 𞤒𞤢𞤱𞤼𞤭 𞤩𞤫𞤲 𞤯𞤮𞤲⹁ 𞤳𞤮 𞤩𞤫𞤴𞤲𞤺𞤵 𞤥𞤢𞤳𞥆𞤮 𞤫 𞤩𞤭𞤯𞤩𞤫 𞤥𞤢𞤳𞥆𞤮 𞤩𞤫𞤲 𞤯𞤭𞤯𞤮 𞤮 𞤧𞤮𞤷𞥆𞤮𞤲𞤣𞤭𞤪𞤭 𞤫 𞤥𞤵𞤲. 𞤇𞤫𞤲 𞤯𞤮𞤲 𞤲𞤮 𞤼𞤫𞤤𞤯𞤭𞤲𞤢𞥄 𞤫 𞤺𞤢𞤤𞥆𞤫 𞤥𞤵𞤲.  𞤊𞤫𞤱𞤲𞤣𞤮 𞤸𞤢𞤲𞤣𞤫⹁ 𞤮𞤥𞤮 𞤱𞤢𞤤𞥆𞤭𞤲𞤢𞥄 𞤳𞤢 𞤂𞤢𞤦𞤵𞤼𞤢𞥄𞤲𞤮 𞤱𞤭𞤫𞤼𞤫𞥅𞤲𞤺𞤮 𞤊𞤢𞥄𞤲.
𞤐𞤫𞤯𞥆𞤮 𞤺𞤮𞥅 𞤳𞤢𞤣𞤭 𞤲𞤮 𞤧𞤮𞤺𞤭𞤼𞤢𞥄 𞤳𞤢 𞤮 𞤱𞤮𞤲𞤣𞤭 𞤫 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫.  𞤌𞤲 𞤳𞤢𞤣𞤭 𞤱𞤮𞤲𞤢𞥄 𞤅𞤫𞤲𞤫𞤺𞤢𞤤𞤭𞥅𞤶𞤮⹁ 𞤳𞤮𞤲𞤮 𞤳𞤮 𞤶𞤫𞤴𞤢𞥄𞤯𞤮 𞤫 𞤸𞤭𞤪𞤲𞤢 𞤢𞤬𞤪𞤭𞤳𞤢𞥄. 𞤑𞤢𞤲𞤳𞤮 𞤳𞤢𞤣𞤭⹁ 𞤳𞤮 𞤳𞤢 𞤱𞤫𞥅𞤴𞤮 𞤮 𞤲𞤢𞤧𞤼𞤭𞤪𞤭 𞤅𞤫𞤲𞤫𞤺𞤢𞥄𞤤. 𞤌𞤥𞤮 𞤱𞤢𞥄𞤤𞤭𞤲𞤮𞥅 𞤳𞤢 𞤂𞤢𞤦𞤵𞤼𞤢𞥄𞤲𞤮 𞤊𞤢𞥄𞤲. 𞤐𞤣𞤫 𞤼𞤢𞤱𞤵𞤲𞤮𞥅 𞤮𞤥𞤮 𞤸𞤮𞤤𞥆𞤵𞤣𞤫 𞤥𞤢𞥄𞤲𞤣𞤫𞥅𞤶𞤭 𞤲𞤢𞤱𞤲𞤢𞥄𞤪𞤫 𞤲𞤣𞤫𞤲⹁ 𞤩𞤫 𞤼𞤫𞤤𞤯𞤭𞤲𞤭 𞤥𞤮.
𞤉 𞤲𞤣𞤫𞤪 𞤀𞤬𞤪𞤭𞤳𞤢𞥄⹁ 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤬𞤫𞥅𞤻𞤭 𞤼𞤢𞤸𞤮 𞤳𞤢 𞤅𞤮𞤩𞥆𞤭𞥅𞤪𞤭 𞤥𞤢𞤤𞥆𞤢 𞤳𞤢 𞤲𞤢𞤲𞥆𞤢𞥄𞤲𞤺𞤫 𞤀𞤬𞤪𞤭𞤳𞤢𞥄 𞤳𞤢𞤻𞤵𞤲 𞤫 𞤳𞤢 𞤖𞤭𞤪𞤲𞤢𞥄𞤲𞤺𞤫 𞤀𞤬𞤪𞤭𞤳𞤢𞥄 ⹁ 𞤑𞤢 𞤲𞤢𞤲𞥆𞤢𞥄𞤲𞤺𞤫⹁ 𞤳𞤮 𞤉𞥅𞤼𞤭𞤨𞤼⹁ 𞤚𞤵𞤲𞤭𞥅𞤧𞤢⹁ 𞤃𞤢𞤪𞤮𞥅𞤳𞤵 𞤫 𞤀𞤤𞤶𞤫𞤪𞤭𞥅 𞤱𞤮𞤲𞤭 𞤳𞤢 𞤲𞤢𞤱𞤲𞤢𞥄𞤪𞤫 𞤲𞤣𞤫𞤲 𞤬𞤫𞥅𞤻𞤭. 𞤉 𞤲𞤣𞤫𞤪 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄⹁ 𞤳𞤮 𞤐𞤢𞤶𞤫𞥅𞤪𞤭𞤴𞤢 𞤫 𞤅𞤫𞤲𞤫𞤺𞤢𞥄𞤤. 𞤒𞤮 𞤀𞤤𞤤𞤢 𞤸𞤫𞤻𞥆𞤵 𞤲𞤣𞤫 𞤫 𞤯𞤫𞥅 𞤤𞤫𞤧𞤯𞤫 𞤯𞤮𞥅 𞤨𞤫𞤼.
𞤐𞤺𞤮𞥅 𞤲𞤦𞤮𞤯𞤮 𞤯𞤮𞥅⹁ 𞤲𞤮 𞤸𞤮𞤤𞥆𞤭 𞤥𞤢𞥄𞤣𞤫𞥅𞤶𞤭 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤫 𞤲𞤮 𞤮𞤲𞤼𞤭𞤺𞤭 𞤪𞤫𞥅𞤲𞤼𞤮𞤪𞤼𞤢.
𞤓𞤥𞤢𞤪𞤵 𞤐𞤦𞤢𞤤𞥆𞤮⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤲𞤣𞤭𞤲⹁ 𞤴𞤵𞤩𞥆𞤭𞤪𞤭𞥅 𞤲𞤺𞤮𞤥𞤢𞤲𞥆𞤢𞤳𞤵 𞤥𞤢𞤳𞥆𞤮 𞤲𞤺𞤵𞤲 𞤧𞤢𞤤𞤢𞤤𞤭𞥅𞤩𞤫 𞤥𞤢𞤤𞥆𞤢 𞤶𞤢𞥄𞤺𞤮𞤪𞤩𞤫 𞤧𞤢𞤨𞥆𞤮 𞤫 𞤶𞤫𞥅𞤲𞤢𞤴𞤮 (𞥑𞥙) 𞤳𞤢𞤻𞤵𞤲 𞤫 𞤦𞤭𞤲𞤣𞤮𞥅𞤩𞤫 𞤧𞤢𞤨𞥆𞤮 𞤫 𞤼𞤢𞤼𞤮 (𞥑𞥓).
𞤐𞤮 𞤢𞤪𞤣𞤭𞥅 𞤲𞤺𞤵𞥅 𞤲𞤺𞤮𞤥𞤲𞤢𞥄𞤳𞤵⹁ 𞤐𞤵𞥅𞤲𞤮 𞤘𞤮𞤥𞤫𞥅𞤧 𞤐𞤢𞤦𞤭𞤴𞤢𞤥. 𞤑𞤮 𞤳𞤢𞤲𞤳𞤮 𞤱𞤮𞤲𞤭 𞤳𞤮 𞤧𞤵𞤩𞤭𞥅 𞤧𞤢𞤤𞤢𞤤𞤭𞥅𞤩𞤫 𞤩𞤫𞤲 ⹁ 𞤑𞤮𞤲𞤮 𞤳𞤮 𞤫 𞤤𞤫𞤴 𞤣𞤵𞤻𞤢𞤴𞤫𞥅 𞤓𞤥𞤢𞤪𞤵 𞤐𞤦𞤢𞤤𞥆𞤮⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲.
𞤑𞤮 𞤴𞤮𞤼𞥆𞤭𞤲𞤭 𞤯𞤵𞤥 𞤳𞤮 𞤕𞤫𞤪𞤲𞤮 𞤀𞤦𞤣𞤵𞤪𞥆𞤢𞤸𞤥𞤢𞥄𞤲𞤭 𞤃𞤮 𞤁𞤢𞥄𞤱𞤵𞥅𞤣𞤢
   

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀


𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞤷𞤢𞤨𞥆𞤢𞤲𞤯𞤫 𞤶𞤮𞤱𞤮⹁ 𞤱𞤮𞤲𞤭 𞤳𞤮 𞤣𞤵𞤲𞤣𞤢𞤪𞤢𞤲𞤳𞤮𞥅𞤩𞤫 𞤱𞤢𞤪𞤭⹁ 𞤲𞤣𞤫 𞤩𞤫 𞤶𞤮𞥅𞤪𞤭𞤲𞤮𞥅 𞤫 𞤺𞤵𞤪𞤫 𞤑𞤫𞤪𞤢𞥄𞤱𞤢⹁ 𞤔𞤢𞥄𞤪𞤫𞤴𞤢𞤱𞤢 𞤫 𞤃𞤭𞤲𞤣𞤫. 𞤍𞤫𞥅 𞤺𞤵𞤪𞤫 𞤳𞤮 𞤳𞤢 𞤲𞤢𞤲𞥆𞤢𞥄𞤲𞤺𞤫 𞤥𞤢𞤤𞥆𞤢 𞤧𞤮𞤩𞥆𞤭𞥅𞤪𞤫 𞤐𞤢𞤶𞤫𞥅𞤪𞤭𞤴𞤢𞥄 𞤫 𞤲𞤣𞤫𞤪 𞤤𞤢𞤪𞤢𞤤 𞤑𞤢𞤣𞤵𞤲𞤢 𞤱𞤮𞤲𞤭 𞤳𞤮 𞤯𞤫 𞤸𞤭𞤳𞥆𞤮𞤪𞤭.
𞤍𞤵𞤥 𞤳𞤮 𞤦𞤭𞤥𞤦𞤭 𞤤𞤢𞤱⹁ 𞤫 𞤻𞤢𞤤𞤢𞥄𞤲𞤣𞤫 𞤸𞤢𞤲𞤣𞤫⹁ 𞥒 𞤐𞤦𞤮𞥅𞤴𞤮 𞤱𞤮𞤲𞤭 𞤳𞤮 𞤱𞤢𞤯𞤭. 𞤅𞤫𞥅𞤣𞤭𞤲𞤮𞥅𞤩𞤫 𞤩𞤫𞤲 𞤱𞤭𞤭 𞤤𞤭𞤥𞤮𞥅𞤪𞤫 𞤣𞤵𞤲𞤣𞤢𞤪𞤢𞤲𞤳𞤫𞥅𞤩𞤫 𞤩𞤫𞤲 𞤲𞤮 𞤩𞤵𞤪𞤭 𞤼𞤫𞥅𞤥𞤫𞤣𞤫𞤪𞤫. 𞤇𞤫 𞤱𞤢𞤪𞤭𞥅 𞤦𞤵𞤴⹁ 𞤩𞤫 𞤦𞤢𞤪𞤥𞤭𞤲𞤭𞥅 𞤳𞤢𞤣𞤭 𞤯𞤵𞥅𞤯𞤵𞤩𞤫. 𞤖𞤢𞥄 𞤶𞤮𞥅𞤲𞤭 𞤬𞤵𞤪𞤫𞥅𞤶𞤭 𞤲𞤮 𞤴𞤢𞤤𞤼𞤭𞤲𞤫𞥅𞤣𞤫. 𞤐𞤮 𞤸𞤢𞤧𞤭𞥅 𞤳𞤢 𞤱𞤢𞤪𞤢𞥄𞤩𞤫 𞤩𞤫𞤲 𞤩𞤵𞤪𞤭 𞤷𞤢𞤨𞥆𞤢𞤲𞤯𞤫 𞤶𞤮𞤱𞤮.
𞤑𞤮 𞤩𞤫𞥅 𞤣𞤵𞤲𞤣𞤢𞤪𞤢𞤲𞤳𞤫𞥅𞤩𞤫 𞤥𞤵𞤪𞤼𞤵𞤩𞤫 𞤴𞤢𞤲𞤢𞤲𞤭 𞤫 𞤯𞤫𞥅 𞤺𞤵𞤪𞤫⹁ 𞤲𞤺𞤢𞤥 𞤭𞤼𞥆𞤵𞤺𞤮𞤤 𞤥𞤮𞤲𞤫𞥅 𞤳𞤮 𞤩𞤫𞥅 𞤺𞤵𞤪𞤫𞥅𞤩𞤫 𞤱𞤢𞤤𞥆𞤭𞤼𞤭𞥅 𞤣𞤢𞥄𞤳𞤢𞤪𞤭𞥅𞤩𞤫 𞤩𞤫𞤲 𞤸𞤢𞤩𞤵𞤺𞤮𞤤 𞤩𞤫.

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀


𞤅𞤢𞤦𞤵 𞤶𞤢𞥄𞤤𞤢𞤺𞤮𞤤 𞤲𞤢𞤱𞤲𞤢𞥄𞤪𞤫 𞤑𞤮𞤪𞤮𞤲𞤢𞤾𞤭𞤪𞤭𞥅𞤧 𞤲𞤣𞤫𞤲⹁ 𞤂𞤢𞥄𞤥𞤵 𞤅𞤢𞤵𞤣𞤭𞥅 𞤲𞤺𞤵𞤥 𞤼𞤮𞤽𞤢𞤲𞤭𞥅 𞤳𞤢𞤤𞤢 𞤶𞤢𞤲𞤢𞤲𞤮 𞤲𞤢𞥄𞤼𞤵𞤺𞤮𞤤 𞤫 𞤤𞤫𞤧𞤣𞤭 𞤥𞤢𞤩𞥆𞤫 𞤲𞤣𞤭𞤲. 𞤍𞤵𞤥 𞤳𞤮 𞤱𞤮𞤲𞤢𞤲𞤣𞤫 𞤬𞤮𞤨⹁ 𞤖𞤢𞤴 𞤬𞤢𞥄𞤤𞤢𞥄𞤩𞤫 𞤩𞤫𞤲 𞤶𞤵𞥅𞤪𞤢𞥄𞤣𞤫 𞤧𞤵𞥅𞤣𞤵 𞤑𞤀𞥄𞤄𞤀 𞤲𞤣𞤵𞤲.
𞤂𞤢𞥄𞤥𞤵 𞤅𞤢𞤵𞤣𞤭𞥅 𞤲𞤺𞤵𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤳𞤮 𞤬𞤭𞥅 𞤦𞤢𞤤𞤯𞤫 𞤧𞤫𞥅𞤯𞤢𞥄𞤶𞤫 𞤼𞤢𞤲 𞤬𞤢𞥄 𞤩𞤫 𞤸𞤵𞤩𞤭𞤲’𞤣𞤮𞥅 𞤬𞤭𞥅 𞤲𞤣𞤫 𞤲𞤢𞤱𞤲𞤢𞥄𞤪𞤫 𞤼𞤢𞤸𞤮. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥗𞥐𞥐 (𞤼𞤫𞥅𞤥𞤫𞤯𞥆𞤫 𞤶𞤫𞥅𞤯𞤭𞤯𞤮) 𞤩𞤫 𞤑𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤪𞤢𞥄𞤩𞤭 𞤢𞤲𞤣𞤢𞥄𞤥𞤢 𞤬𞤭𞥅 𞤥𞤵𞤲 𞤫 𞤤𞤫𞤴𞤯𞤫 𞤳𞤫𞤪𞤲𞤵𞤣𞤵𞤯𞤫 𞤥𞤢𞥄 𞤳𞤢𞤱𞤼𞤭𞤣𞤵𞤯𞤫 𞤫 𞤅𞤢𞤵𞤣𞤭𞥅. 𞤋𞤪𞤢𞤲 𞤼𞤵𞤲 𞤲𞤮 𞤥𞤢𞤪𞤭 𞤳𞤮 𞤩𞤢𞤣𞤭𞥅 𞤼𞤫𞥅𞤥𞤫𞤯𞥆𞤫 𞤶𞤫𞥅𞤺𞤮𞤮 (𞥖𞥐𞥐) 𞤲𞤢𞤱𞤲𞤵𞤩𞤫.
𞤑𞤮 𞤫 𞤤𞤫𞤧𞤣𞤭 𞤕𞤢𞤴𞤲𞤢 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤢𞤣𞤭𞥅 𞤩𞤢𞤲𞤺𞤵𞤣𞤫⹁ 𞤫 𞤺𞤢𞤤𞥆𞤵𞥅𞤪𞤫 𞤱𞤭𞤫𞤼𞤫𞥅𞤲𞤣𞤫 𞤏𞤓𞥅𞤖𞤀𞤐. 𞤑𞤮𞤲𞤮 𞤶𞤮𞥅𞤲𞤭 𞤲𞤣𞤫 𞤶𞤢𞥄𞤤𞤭𞤳𞤫 𞤫 𞤤𞤫𞤧𞤯𞤫 𞤯𞤵𞥅𞤯𞤵𞤯𞤫. 
𞤉 𞤲𞤣𞤫𞤪 𞤲𞤶𞤮𞤪𞤲𞤣𞤭 𞤀𞤬𞤪𞤭𞥅𞤳𞤢𞥄 𞤲𞤣𞤭𞤲⹁ 𞤳𞤮 𞤀𞤤𞤶𞤫𞤪𞤭𞥅⹁ 𞤉𞥅𞤶𞤭𞤨𞤼 (𞤃𞤭𞤧𞤪𞤢)⹁ 𞤐𞤢𞤶𞤫𞥅𞤪𞤭𞤴𞤢 𞤫 𞤅𞤫𞤲𞤫𞤺𞤢𞤤 𞤱𞤮𞤲𞤭 𞤤𞤫𞤧𞤯𞤫 𞤳𞤢 𞤲𞤢𞤱𞤲𞤵𞤩𞤫 𞤳𞤮𞤪𞤮𞥅𞤲𞤢𞤾𞤭𞤪𞤭𞥅𞤧 𞤼𞤢𞤦𞤭𞤲𞤼𞤭𞤲𞤢𞥄 𞤲𞤮 𞤱𞤮𞥅𞤣𞤭. 𞤐𞤣𞤭𞤺𞤢 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤬𞤫𞥅𞤻𞤭⹁ 𞤲𞤣𞤫 𞤱𞤢𞤪𞤭𞥅 𞤳𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥓𞥐𞥐𞥐 (𞤵𞤶𞤵𞤲𞤫 𞤼𞤢𞤼𞤭). 𞤊𞤫𞤱𞤲𞤣𞤮 𞤸𞤢𞤲𞤣𞤫⹁ 𞤲𞤣𞤫𞥅 𞤲𞤢𞤱𞤲𞤢𞥄𞤪𞤫 𞤲𞤮 𞤲𞤢𞤲𞤺𞤭 𞤳𞤮 𞤴𞤢𞤱𞤼𞤭 𞤵𞤶𞤵𞤲𞤫 𞤷𞤢𞤨𞥆𞤢𞤲𞤯𞤫 𞤶𞤫𞥅𞤲𞤢𞤴𞤮 (𞥙𞥐 𞥐𞥐𞥐) 𞤴𞤭𞤥𞤩𞤫.

𞤑𞤮 𞤻𞤢𞤤𞤲𞤣𞤫 𞥑 𞤤𞤫𞤱𞤪𞤵 𞤲𞤦𞤮𞥅𞤴𞤮⹁ 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥖𞥐⹁ 𞤂𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲 𞤧𞤭𞤲𞤷𞤢𞤲𞤭 𞤸𞤮𞥅𞤪𞤫 𞤥𞤵𞤲 𞤲𞤦𞤵𞥅𞤯𞤭 (𞤷𞤫𞥅𞤣𞤫). 𞤑𞤮 𞤸𞤢𞤲𞤳𞤭 𞤫 𞤺𞤮𞤮 𞤲𞤦𞤮𞥅𞤴𞤮 𞥒𞥐𞥒𞥐⹁ 𞤼𞤭𞤥𞥆𞤭 𞤣𞤵𞥅𞤩𞤭 𞥖𞥐 (𞤷𞤢𞤨𞥆𞤢𞤲𞤯𞤫 𞤶𞤫𞥅𞤺𞤮𞤮) 𞤺𞤭𞤤𞤢 𞤯𞤵𞤥 𞤱𞤢𞤯𞤭. 𞤂𞤢𞥄𞤥𞤵 𞤺𞤭𞤲𞤫 𞤲𞤺𞤵𞤲 𞤭𞤲𞥆𞤭 𞤯𞤭𞤲 𞤲𞤦𞤵𞥅𞤯𞤭 “𞤊𞤢𞤪𞤢𞤲 𞤘𞤭𞤲𞤫“. 𞤇𞤫 𞤴𞤫𞤪𞤭𞤲𞥋𞤣𞤭𞤪𞤭 𞤊𞤢𞤪𞤢𞤲 𞤘𞤭𞤲𞤫 𞤺𞤮𞥅𞤼𞤮 𞤉 𞤬𞤢𞤪𞤢𞤲 𞤅𞤫𞥅𞤬𞤢𞥄 𞤺𞤮𞥅𞤼𞤮 𞤥𞤢𞤤𞥆𞤢 𞤫 𞤬𞤫𞥅𞤷𞥆𞤫𞤪𞤫 𞤊𞤢𞤪𞤢𞤲 𞤊𞤢𞤪𞤢𞤲𞤧𞤭.  𞤑𞤮 𞤢𞤣𞤭𞥅 𞤯𞤭𞥅 𞤲𞤦𞤵𞥅𞤯𞤭 𞤧𞤭𞤲𞤷𞤫𞥅𞤲𞤣𞤫⹁ 𞤸𞤢𞤪𞤭 𞤘𞤭𞤲𞤫 𞤳𞤮 𞤊𞤢𞤪𞤢𞤲 𞤅𞤫𞥅𞤬𞤢𞥄 (FCFA) 𞤸𞤵𞥅𞤱𞤼𞤮𞤪𞤢𞤴𞤲𞤮𞥅 𞤱𞤢𞤲𞤮 𞤯𞤫𞤴𞤢 𞤤𞤫𞤴𞤯𞤫 𞤖𞤢𞥄𞤤𞤭-𞤬𞤢𞤪𞤢𞤲𞤧𞤫𞥅𞤶𞤫 𞤖𞤭𞤪𞤲𞤢 𞤀𞤬𞤪𞤭𞤳𞤢𞥄.

𞤊𞤭𞥅 𞤳𞤮 𞤣𞤢𞤱𞤪𞤢 𞤥𞤢𞤤𞥆𞤢 𞤳𞤮 𞤸𞤫𞤩𞥆𞤭𞤼𞤮𞥅 𞤯𞤭𞥅 𞤲𞤦𞤵𞥅𞤯𞤭 𞤧𞤭𞤲𞤷𞤢𞥄𞤯𞤭⹁ 𞤤𞤢𞥄𞤥𞤵 𞤲𞤺𞤵𞤲 𞤵𞤣𞥆𞤭𞤼𞤭 𞤃𞤢𞤲𞤳𞤭𞤪𞤺𞤢𞤤 𞤂𞤢𞤪𞤢𞤲𞤳𞤮𞤱𞤢𞤤 (Banque d’État). 𞤐𞤣𞤫𞤲⹁ 𞤩𞤫 𞤥𞤢𞤩𞥆𞤭 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫 𞤯𞤫𞤲 𞤬𞤮𞤬 𞤫 𞤲𞤣𞤫𞤪 𞤘𞤭𞤲𞤫⹁ 𞤩𞤫 𞤼𞤮𞤽𞤭 𞤳𞤢𞤣𞤭 𞤵𞤣𞥆𞤵𞤼𞤵𞤺𞤮𞤤 𞤳𞤫𞤧𞤫 𞤺𞤮𞤮. 𞤑𞤮 𞤱𞤮𞤲𞤭 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫⹁ 𞤳𞤮 𞤯𞤫𞤲 𞤯𞤫 𞤼𞤢𞤱𞤭 𞤤𞤢𞥄𞤥𞤵 𞤲𞤺𞤵𞤲 𞤶𞤫𞤴𞤢𞥄. 𞤘𞤭𞤤𞤢 𞤮𞤲𞤼𞤵𞤥𞤢⹁ 𞤤𞤢𞥄𞤥𞤵 𞤲𞤺𞤵𞤲 𞤲𞤫𞤱𞤭𞤲𞤢𞥄𞤤𞤭 𞤸𞤢𞤴 𞤺𞤮𞥅𞤼𞤮 𞤴𞤮 𞤵𞤣𞥆𞤵𞤼𞤵 𞤥𞤢𞤲𞤳𞤭𞤪𞤺𞤢𞤤 𞤫 𞤲𞤣𞤫𞤪 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲 𞤸𞤢𞥄  𞤲𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫𞥅 𞤥𞤢𞥄𞤴𞤵𞤲𞤮𞥅.
𞤑𞤮𞤲𞤮 𞤯𞤭𞥅 𞤲𞤦𞤵𞥅𞤯𞤭 𞤳𞤫𞤧𞤭 𞤲𞤮 𞤱𞤮𞤲𞤣𞤵𞤲𞤮𞥅 𞤫 𞤷𞤢𞤯𞤫𞥅𞤤𞤫 𞤯𞤵𞥅𞤯𞤵𞤯𞤫. 𞤐𞤮 𞤶𞤫𞤴𞤢𞥄 𞤫 𞤯𞤫𞤲⹁ 𞤲𞤣𞤫 𞤼𞤢𞤱𞤵𞤲𞤮𞥅⹁ 𞤊𞤢𞤪𞤢𞤲 𞤘𞤭𞤲𞤫⹁ 𞤳𞤮 𞤫 𞤲𞤣𞤫𞤪 𞤤𞤫𞤧𞤣𞤭 𞤘𞤭𞤲𞤫 𞤲𞤣𞤭𞤲 𞤼𞤢𞤲 𞤸𞤵𞥅𞤱𞤼𞤫𞤪𞤼𞤫𞥅 𞤬𞤭𞥅 𞤧𞤵𞥅𞤣𞤵𞤺𞤮𞤤. 𞤑𞤮 𞤯𞤵𞤥 𞤱𞤮𞤲𞤵𞤲𞤮𞥅 𞤧𞤢𞤦𞤵 𞤸𞤢𞥄 𞤊𞤢𞤪𞤢𞤲𞤧𞤭𞥅𞤩𞤫 𞤫 𞤶𞤢𞤲𞤢𞤥𞤩𞤫 𞤸𞤫𞤣𞥆𞤭𞤲𞤮𞥅𞤩𞤫 𞤘𞤭𞤲𞤫 𞤩𞤢𞥄𞤱𞤮 𞤲𞤣𞤫 𞤤𞤫𞤧𞤣𞤭 𞤲𞤣𞤭𞤲 𞤸𞤫𞤩𞤼𞤵𞤲𞤮 𞤶𞤫𞤴𞤼𞤢𞥄𞤪𞤫 𞤥𞤵𞤲⹁ 𞤮𞤥𞤦𞤭 𞤸𞤢𞥄𞤶𞤵𞥅𞤶𞤭 𞤥𞤵𞤲⹁ 𞤪𞤵𞤼𞥆𞤭𞥅 𞤳𞤢 𞤥𞤢𞤩𞥆𞤫.  𞤊𞤢𞤢𞤪𞤢𞤲𞤧𞤭 𞤼𞤮𞤽𞤭 𞤳𞤢𞤣𞤭 𞤭𞤼𞥆𞤵𞤺𞤮𞤤 𞤨𞤭𞥅𞤶𞤭 𞤊𞤢𞤪𞤢𞤲𞤧𞤭 𞤢𞤣𞥆𞤢 𞤘𞤭𞤲𞤫 𞤥𞤢𞥄 𞤯𞤵𞤲 𞤭𞤼𞥆𞤵𞤺𞤮𞤤 𞤊𞤢𞤪𞤢𞤲𞤶𞤭 𞤊𞤢𞤪𞤢𞤲𞤧𞤭 𞤯𞤭𞤲 𞤲𞤢𞥄𞤣𞤢 𞤘𞤭𞤲𞤫. 𞤍𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤲𞤦𞤵𞥅𞤯𞤭 𞤶𞤢𞤲𞤢𞤲𞤭 𞤯𞤭𞤲 𞤧𞤢𞤯𞤭. 𞤉 𞤸𞤭𞤲𞤤𞤫 𞤳𞤮 𞤯𞤭𞤲 𞤴𞤭𞤥𞤩𞤫 𞤩𞤫𞤲 𞤸𞤢𞤼𞤮𞤲𞤶𞤭𞤣𞤭 𞤫 𞤥𞤵𞤲 𞤬𞤭𞥅 𞤧𞤮𞥅𞤣𞤮𞤴𞤺𞤮𞤤 𞤨𞤭𞥅𞤶𞤭 𞤳𞤢 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤲𞤢𞥄𞤣𞤢 𞤘𞤭𞤲𞤫. 𞤐𞤣𞤫 𞤲𞤦𞤵𞥅𞤯𞤭 𞤶𞤢𞤲𞤢𞤲𞤭 𞤯𞤭𞤲 𞤧𞤢𞤯𞤵𞤲𞤮𞥅⹁ 𞤷𞤮𞤺𞥆𞤵 𞤥𞤢𞤶𞥆𞤭 𞤰𞤢𞤱𞤭⹁ 𞤯𞤵𞤥 𞤶𞤢𞥄𞤧𞤭𞤲𞤭 𞤊𞤢𞤪𞤢𞤲𞤶𞤭 𞤘𞤭𞤲𞤫 𞤯𞤭𞤲. 𞤈𞤫𞤬𞤼𞤭⹁ 𞤷𞤮𞤺𞥆𞤵 𞤲𞤺𞤵𞤲 𞤳𞤢𞤣𞤭 𞤰𞤢𞤱𞤭 𞤳𞤢 𞤤𞤵𞥅𞤥𞤮𞥅𞤶𞤭⹁ 𞤧𞤢𞤦𞤵 𞤧𞤢𞤯𞤵𞤺𞤮𞤤 𞤨𞤭𞥅𞤶𞤭⹁ 𞤲𞤦𞤵𞥅𞤯𞤭 𞤯𞤭𞤲 𞤩𞤫𞤴𞤣𞤭𞥅 𞤶𞤢𞥄𞤧𞤵𞤺𞤮𞤤. 𞤊𞤭𞥅 𞤲𞤮 𞤩𞤫 𞤸𞤫𞤩𞥆𞤭𞤼𞤮𞤪𞤢 𞤯𞤫𞤲 𞤷𞤢𞤯𞤫𞥅𞤤𞤫⹁𞤤𞤢𞥄𞤥𞤵 𞤲𞤺𞤵𞤲 𞤧𞤮𞤳𞤭 𞤳𞤫𞥅𞤪𞤭 𞤯𞤭𞤲. 𞤇𞤫 𞤼𞤮𞤽𞤢𞤲𞤭 𞤳𞤢𞤣𞤭 𞤴𞤭𞤥𞤩𞤫 𞤩𞤫𞤲 𞤴𞤫𞥅𞤴𞤵𞤺𞤮𞤤 𞤨𞤭𞥅𞤶𞤭 𞤸𞤫𞥅𞤱𞤵𞤯𞤭⹁ 𞤱𞤢𞤲𞤮 𞤥𞤢𞥄𞤪𞤮⹁ 𞤧𞤵𞤳𞥆𞤢𞤪 𞤫 𞤳𞤮 𞤲𞤢𞤲𞤣𞤭 𞤫 𞤯𞤵𞤥 𞤳𞤮 𞤼𞤢𞤱𞤭 𞤳𞤮 𞤳𞤢 𞤤𞤫𞤴𞤯𞤫 𞤶𞤢𞤲𞤢𞤲𞤫 𞤭𞤱𞤢𞤼𞤢.
𞤑𞤮 𞤻𞤢𞤤𞤲𞤣𞤫 𞥒 𞤒𞤢𞤪𞤳𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥒⹁ 𞤊𞤢𞤪𞤢𞤲 𞤘𞤭𞤲𞤫 𞤭𞤼𞥆𞤢𞥄⹁ 𞤯𞤭 𞤤𞤮𞤲𞤼𞤭𞤪𞤢𞥄 𞤅𞤭𞤤𞤭𞥅.  𞤊𞤢𞤪𞤢𞤲𞤶𞤭 𞤧𞤢𞤨𞥆𞤮⹁ 𞤤𞤮𞤲𞤼𞤭𞤲𞤭𞤪𞤢 𞤅𞤭𞤤𞤭𞥅𞤪𞤵 𞤱𞤮𞥅𞤼𞤵𞤪𞤵. 𞤅𞤭𞤤𞤭𞥅 𞥑 = 𞤊𞤢𞤪𞤢𞤲 𞤘𞤭𞤲𞤫 𞥑𞥐. 𞤑𞤮 𞤅𞤭𞤤𞤭𞥅 𞤤𞤢𞥄𞤼𞤭𞤲𞤮𞥅 𞤲𞤦𞤵𞥅𞤯𞤭 𞤥𞤢𞤤𞥆𞤢 𞤷𞤫𞥅𞤣𞤫 𞤘𞤭𞤲𞤫 𞤯𞤫𞤲 𞤸𞤢𞥄 𞤤𞤢𞥄𞤥𞤵 𞤅𞤫𞥅𞤳𞤵 𞤚𞤵𞥅𞤪𞤫𞥅 𞤲𞤺𞤵𞤲⹁ 𞤬𞤫𞤰𞥆𞤭. 𞤊𞤭𞥅 𞤳𞤢𞤤𞤢 𞤲𞤦𞤵𞥅𞤯𞤭 𞤯𞤭𞤲 𞤱𞤢𞤴𞤤𞤢𞤲𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥗𞥒⹁ 𞤯𞤵𞤥 𞤱𞤮𞤲𞤢𞥄𞤤𞤭 𞤧𞤢𞤦𞤵 𞤴𞤮 𞤳𞤫𞥅𞤪𞤭 𞤯𞤭𞤲 𞤧𞤮𞤳𞤼𞤫 𞤬𞤭𞥅 𞤲𞤺𞤫𞤴𞤺𞤵 𞤥𞤢𞥄 𞤴𞤮 𞤴𞤭𞤥𞤩𞤫 𞤩𞤫𞤲 𞤼𞤮𞤽𞤼𞤢𞤲𞤫 𞤵𞤣𞥆𞤭𞤼𞤵𞤺𞤮𞤤 𞤥𞤢𞤲𞤳𞤭𞤪𞤯𞤫 𞤥𞤢𞤤𞥆𞤢 𞤴𞤫𞥅𞤴𞤭𞤪𞤤𞤫 𞤥𞤢𞤱𞤯𞤫. 
𞤑𞤮 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥔⹁ 𞤷𞤢𞤺𞥆𞤢𞤤 𞤥𞤢𞤴𞤣𞤫 𞤅𞤫𞥅𞤳𞤵 𞤚𞤵𞥅𞤪𞤫𞥅⹁ 𞤲𞤣𞤫 𞤧𞤮𞥅𞤪𞤭𞥅𞤩𞤫 𞤩𞤫𞤲 𞤰𞤫𞤼𞥆𞤵𞤲𞤮𞥅 𞤤𞤢𞥄𞤥𞤵 𞤲𞤺𞤵𞤲 ⹁ 𞤩𞤫 𞤼𞤮𞤽𞤼𞤭 𞤲𞤺𞤫𞤴𞤺𞤵 𞤫 𞤥𞤢𞤩𞥆𞤭𞤼𞤵𞤺𞤮𞤤 𞤥𞤢𞤲𞤳𞤭𞤪𞤯𞤫 𞤸𞤢𞤤𞤮𞤪𞤢𞤤𞤶𞤫.
𞤑𞤮 𞤯𞤵𞤥 𞤱𞤮𞤲𞤭 𞤧𞤢𞤦𞤵 𞤸𞤢𞥄 𞤫 𞤸𞤭𞤼𞤢𞥄𞤲𞤣𞤫 𞥑𞥙𞥘𞥕⹁ 𞤥𞤢𞤲𞤳𞤭𞤪𞤺𞤢𞤤 𞤤𞤫𞤧𞤣𞤭 𞤊𞤢𞤪𞤢𞤲𞤧𞤭 𞤭𞤲𞥆𞤫𞤼𞤫𞥅𞤲𞤺𞤢𞤤 BNP Paribas 𞤴𞤮 𞤢𞤪𞤵  𞤵𞤣𞥆𞤭𞤼𞤢 𞤧𞤢𞤤𞤲𞤣𞤵 𞤫 𞤤𞤫𞤴𞤣𞤭 𞤘𞤭𞤲𞤫 𞤱𞤭𞤫𞤼𞤫𞥅𞤲𞤣𞤵 𞤄𞤭𞤧𞤭𞥅𞤺𞤭𞥅 (BICIGUI). 𞤘𞤭𞤲𞤫 𞤲𞤮 𞤥𞤢𞤪𞤭 𞤶𞤫𞤴𞤢𞤤 𞤫 𞤲𞤣𞤵𞤲 𞤧𞤢𞤤𞤲𞤣𞤵⹁ 𞤳𞤮𞤲𞤮 𞤳𞤮 BNP Paribas 𞤥𞤢𞤪𞤭 𞤶𞤫𞤴𞤢𞤤 𞤥𞤢𞤱𞤲𞤺𞤢𞤤 𞤲𞤺𞤢𞤤. 𞤉𞤩𞤫 𞤶𞤫𞤴𞤭 𞤳𞤮 𞤴𞤢𞤱𞤼𞤭 𞥕𞥕% (𞤼𞤫𞥅𞤥𞤫𞤣𞤫𞤪𞤢𞤤 𞥕𞥕). 𞤑𞤮 𞤍𞤵𞤥 𞤬𞤭𞤪𞤼𞤭⹁ 𞤫𞤩𞤫 𞤶𞤫𞤴𞤭 𞤳𞤮 𞤩𞤵𞤪𞤭 𞤬𞤫𞤷𞥆𞤫𞤪𞤫 𞤄𞤭𞤧𞤭𞥅𞤺𞤭𞥅. 𞤘𞤭𞤲𞤫 𞤳𞤮 𞥗% 𞤼𞤢𞤲 𞤶𞤫𞤴𞤭 𞤫 𞤄𞤭𞤧𞤭𞥅𞤺𞤭𞥅.
𞤘𞤭𞤤𞤢 𞤪𞤮𞤱𞤢𞤲𞤭 𞤲𞤮𞤲⹁ 𞤄𞤫𞥅-𞤉𞤲-𞤆𞤫𞥅 𞤆𞤢𞤪𞤭𞤦𞤢𞥄 (BNP Paribas)⹁ 𞤸𞤮𞤤𞥆𞤭𞥅 𞤬𞤢𞥄𞤤𞤫 𞤴𞤫𞥅𞤴𞤵𞤼𞤵𞤺𞤮𞤤 𞤲𞤣𞤵𞥅 𞤧𞤢𞤤𞤲𞤣𞤵 𞤥𞤢𞤩𞥆𞤫 𞤘𞤭𞤲𞤫 𞤳𞤢𞤻𞤵𞤲 𞤫 𞤷𞤢𞤤𞤯𞤭 𞤥𞤢𞤩𞥆𞤫 𞤱𞤮𞤲𞤯𞤭 𞤄𞤵𞤪𞤳𞤭𞤲𞤢 𞤫 𞤃𞤢𞤤𞥆𞤭. 𞤃𞤢𞤲𞤳𞤭𞤪𞤯𞤫 𞤯𞤭𞤯𞤭 𞤲𞤮 𞤬𞤢𞥄𞤤𞤢𞥄 𞤧𞤮𞥅𞤣𞤵𞤼𞤵𞤣𞤫 𞤄𞤭𞤧𞤭𞥅𞤺𞤭𞥅⹁ 𞤳𞤮𞤲𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤫 BNP Paribas 𞤬𞤮𞤼𞥆𞤢𞥄𞤤𞤭 𞤫 𞤸𞤮𞥅𞤪𞤫 𞤸𞤵𞥅𞤲𞤣𞤫 𞤱𞤮𞥅𞤼𞤫𞤪𞤫. 𞤑𞤮 𞤄𞤵𞤪𞤳𞤭𞤲𞤢𞥄𞤶𞤮 𞤭𞤲𞥆𞤫𞤼𞤫𞥅𞤯𞤮 𞤅𞤭𞤥𞤮𞤲 𞤕𞤫𞤥𞤼𞤮𞤪𞤫⹁ 𞤶𞤫𞤴𞤯𞤮 𞤥𞤢𞤲𞤳𞤭𞤪𞤺𞤢𞤤 𞤭𞤲𞥆𞤫𞤼𞤫𞥅𞤲𞤺𞤢𞤤 𞤏𞤭𞤧𞤼𞤢 𞤄𞤢𞤲𞤳 (Vista Bank) 𞤱𞤮𞤲𞤭 𞤳𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤧𞤵𞤩𞤭𞥅 𞤴𞤮 𞤰𞤫𞤼𞥆𞤵𞤼𞤵 𞤄𞤭𞤧𞤭𞥅𞤺𞤭𞥅. 𞤑𞤮𞤲𞤮 𞤫 𞤧𞤢𞤺𞤮 BNP Paribas⹁ 𞤳𞤮 𞤑𞤮𞤼𞤣𞤭𞤱𞤢𞤪𞤲𞤢𞥄𞤶𞤮 𞤭𞤲𞥆𞤫𞤼𞤫𞥅𞤯𞤮 𞤄𞤫𞤪𞤲𞤢𞥄𞤪 𞤁𞤮𞤧𞤮𞤲𞤺𞤭𞥅 𞤑𞤮𞤲𞤫⹁ 𞤶𞤫𞤴𞤯𞤮 𞤀𞤼𞤤𞤢𞤲𞤼𞤭𞤳 𞤊𞤢𞤲𞤢𞤧𞤭𞤴𞤮𞤤 𞤘𞤪𞤵𞤨 (Atlantic Financial Group) 𞤧𞤮𞥅𞤣𞤭𞤼𞤢𞤼𞤢𞥄 𞤧𞤢𞤤𞤲𞤣𞤵 𞤥𞤢𞤩𞥆𞤫 𞤲𞤣𞤵𞤲.
𞤑𞤮 𞤄𞤭𞤧𞤭𞥅𞤺𞤭𞥅 𞤱𞤮𞤲𞤭 𞤥𞤢𞤲𞤳𞤭𞤪𞤺𞤢𞤤 𞤩𞤵𞤪𞤵𞤲𞤺𞤢𞤤 𞤫 𞤶𞤢𞥄𞤤𞤢𞥄𞤣𞤫 𞤲𞤣𞤫𞤪 𞤘𞤭𞤲𞤫. 𞤅𞤭 𞤄𞤫𞥅-𞤉𞤲-𞤆𞤫𞥅 𞤴𞤫𞥅𞤴𞤭𞤼𞤭𞥅 𞤲𞤣𞤵𞥅 𞤧𞤢𞤤𞤲𞤣𞤵 𞤥𞤢𞤩𞥆𞤫⹁ 𞤦𞤵𞤴 𞤲𞤮 𞤶𞤭𞤩𞤭 𞤧𞤭 𞤄𞤭𞤧𞤭𞥅𞤺𞤭𞥅 𞤥𞤮𞤰𞥆𞤢𞤴 𞤥𞤢𞥄 𞤧𞤭 𞤴𞤫𞥅𞤦𞤮𞤼𞤮𞥅. 𞤚𞤫𞤲𞤼𞤭𞤲𞤭𞥅 𞤲𞤮𞤲⹁ 𞤤𞤢𞥄𞤥𞤵 𞤲𞤺𞤵𞤲 𞤵𞤳𞥆𞤭𞥅 𞤶𞤵𞥅𞤯𞤫 𞤫 𞤥𞤵𞤲.   
𞤕𞤵𞤩𞤫 𞤯𞤫 𞤤𞤢𞥄𞤥𞤵 𞤘𞤭𞤲𞤫 𞤲𞤺𞤵𞤲 𞤧𞤢𞥄𞤼𞤭𞤲𞥆𞤮 𞤫 𞤈𞤫𞤬𞤦𞤭𞤪𞥆𞤫⹁ 𞤻𞤢𞤤𞤲𞤣𞤫 𞥑 𞤐𞤦𞤮𞥅𞤴𞤮𞥅⹁ 𞤣𞤭𞤪𞤼𞤭𞤲𞤢𞥄𞤥𞤢.
𞤑𞤮 𞤀𞤤𞤬𞤢𞥄 𞤑𞤮𞤲𞤣𞤫⹁ 𞤸𞤮𞥅𞤪𞤫𞥅𞤶𞤮 𞤘𞤭𞤲𞤫 𞤮𞤲⹁ 𞤫 𞤴𞤫𞤱𞤼𞤫𞤪𞤫 𞤲𞤣𞤫 𞤮 𞤱𞤢𞤯𞤭 𞤸𞤢𞤲𞤳𞤭 (𞤳𞤫𞥅𞤻𞤢) 𞤶𞤫𞤥𞥆𞤢 𞤳𞤢 𞤰𞤫𞥅𞤱𞤤𞤮 (TV) 𞤫 𞤳𞤢 𞤳𞤭𞤦𞤭𞤪𞤺𞤢𞤤 𞤲𞤺𞤫𞤲𞤣𞤭𞤴𞤢𞤲𞤳𞤫 𞤸𞤮𞤤𞥆𞤭𞤼𞤭 𞤯𞤵𞤥.
𞤑𞤮 𞤱𞤮𞤲𞤭 𞤧𞤢𞤦𞤵 𞤮 𞤣𞤭𞤪𞤼𞤭𞤲𞤭 𞤯𞤫𞥅 𞤷𞤵𞤩𞤫 (𞤱𞤮𞥅𞤼𞤫)⹁ 𞤳𞤮 𞤸𞤮𞥅𞤪𞤫𞥅𞤩𞤫 𞤯𞤫𞥅 𞤤𞤫𞤴𞤯𞤫 𞤳𞤢𞤱𞤼𞤢𞤤𞤶𞤫 𞤘𞤭𞤲𞤫⹁ 𞤱𞤮𞤲𞤭 𞤳𞤮 𞤩𞤭𞤯𞤭 𞤥𞤢𞤤𞥆𞤢 𞤻𞤮𞤰𞥆𞤭 𞤥𞤮. 𞤚𞤫𞤲𞤼𞤭𞤲𞤭𞥅 𞤃𞤵𞤸𞤢𞤥𞥆𞤢𞤣𞤵 𞤄𞤵𞤸𞤢𞥄𞤪𞤭⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤐𞤢𞤶𞤫𞥅𞤪𞤭𞤴𞤢𞥄 𞤫 𞤃𞤵𞤸𞤢𞤥𞥆𞤢𞤣𞤵 𞤒𞤵𞥅𞤧𞤵𞤬𞤵⹁ 𞤸𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤐𞤭𞥅𞤶𞤫𞤪. 𞤑𞤮 𞤮𞥅 𞤸𞤮𞥅𞤪𞤫𞥅𞤶𞤮 𞤐𞤭𞥅𞤶𞤫𞤪 𞤱𞤮𞤲𞤭 𞤳𞤮 𞤢𞤪𞤣𞤭𞤲𞤢𞥄 𞤸𞤮𞥅𞤪𞤫 𞤑𞤢𞤱𞤪𞤢𞤤 𞤐𞤘𞤢𞤤𞤵𞤲𞤳𞤫𞤱𞤢𞤤 𞤂𞤢𞤪𞤫 𞤖𞤭𞤪𞤲𞤢 𞤀𞤬𞤪𞤭𞥅𞤳𞤢 (ECOWAS) 𞤲𞤺𞤢𞤤 𞤘𞤭𞤲𞤫 𞤼𞤢𞤱𞤢𞥄 𞤫 𞤥𞤵𞤲.
𞤀𞤤𞤬𞤢𞥄 𞤳𞤮𞤲𞤣𞤫 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤳𞤮 𞤮 𞤣𞤭𞤪𞤼𞤭𞤲𞤭𞤪𞤢𞤲𞤭⹁ 𞤳𞤮 𞤼𞤫𞤣𞥆𞤭𞤲𞤺𞤮𞤤 𞤩𞤫𞤲 𞤯𞤮𞤲⹁ 𞤱𞤮𞤲𞤢𞥄 𞤣𞤮𞥅 𞤳𞤵𞤤𞤮𞤤 𞤂𞤭𞤣𞥆𞤭𞥅𞤩𞤫 𞤩𞤫𞤲 𞤨𞤫𞤸𞤫 𞤥𞤢𞤳𞥆𞤮 𞤯𞤫𞤲. 𞤇𞤫𞤲 𞤤𞤭𞤣𞥆𞤭𞥅𞤩𞤫 𞤥𞤮⹁𞤫𞤩𞤫 𞤥𞤮𞤩𞤼𞤮𞤲’𞤣𞤭𞤪𞤭 𞤫 𞤥𞤮𞤶𞤮𞤦𞤫𞤪𞤫 𞤱𞤭𞤫𞤼𞤫𞥅𞤲𞤣𞤫 (FNDC). 𞤇𞤫 𞤸𞤮𞤤𞥆𞤭𞥅𞤲𞤮 𞤸𞤢𞤪𞤭 𞤱𞤮𞤲𞤣𞤫 𞤫𞤩𞤫 𞤸𞤫𞤦𞤭𞤤𞤢𞤲𞤭𞥅 𞤣𞤢𞤪𞤼𞤢𞤺𞤮𞤤 𞤫 𞤼𞤵𞤤𞤼𞤭𞤲𞤺𞤮𞤤 𞤯𞤫𞥅 𞤷𞤵𞤩𞤫 (𞤱𞤮𞤼𞤫) 𞤯𞤫 𞤀𞤤𞤬𞤢𞥄 𞤳𞤮𞤲𞤣𞤫 𞤧𞤢𞥄𞤼𞤭𞤲𞤭. 𞤚𞤫𞤲𞤼𞤭𞤲𞤭𞥅 𞤲𞤮𞤲 𞤲𞤣𞤫𞥅 𞤫𞤩𞥆𞤮𞥅𞤪𞤫 𞤥𞤢𞤳𞥆𞤮 𞤴𞤮𞤱𞤭𞤼𞤭𞥅𞤲𞤣𞤫 𞤫 𞤱𞤢𞤴𞤤𞤵𞤺𞤮𞤤 𞤣𞤮𞤧𞤼𞤢𞤤 𞤘𞤭𞤲𞤫 𞤲𞤺𞤢𞤤.
𞤘𞤭𞤤𞤢 𞤀𞤤𞤬𞤢𞥄 𞤑𞤮𞤲𞤣𞤫 𞤩𞤢𞤲𞤺𞤭𞤲𞤭 𞤬𞤢𞥄𞤤𞤫 𞤶𞤮𞥅𞤯𞤭𞤼𞤢𞤺𞤮𞤤 𞤳𞤢 𞤤𞤢𞥄𞤥𞤵⹁ 𞤳𞤮 𞤩𞤢𞤣𞤭𞥅 𞤴𞤭𞤥𞤩𞤫 𞥔𞥐 (𞤷𞤢𞤨𞥆𞤢𞤲𞤯𞤫 𞤲𞤢𞤴𞤭) 𞤑𞤮𞤲𞤢𞥄𞤳𞤭𞤪𞤭⹁ 𞤳𞤢 𞤤𞤢𞥄𞤥𞤮𞤪𞤣𞤫 𞤘𞤭𞤲𞤫. 𞤒𞤭𞤥𞤩𞤫 𞤳𞤢𞤣𞤭 𞤱𞤢𞤪𞤢𞥄𞤥𞤢 𞤳𞤢 𞤣𞤮𞤱𞤵𞥅𞤪𞤭. 𞤂𞤢𞤦𞤫⹁ 𞤃𞤢𞥄𞤥𞤵𞤲⹁ 𞤑𞤭𞤲𞤣𞤭𞤴𞤢𞥄 𞤫 𞤟𞤫𞤪𞤫𞤳𞤮𞤪𞤫⹁ 𞤯𞤫𞥅 𞤷𞤢𞤸𞤫 𞤬𞤮𞤨 𞤱𞤢𞤪𞤢𞤲𞤢𞥄𞤥𞤢 𞤧𞤵𞤳𞤢𞥄𞤩𞤫. 𞤖𞤫𞥅𞤱𞤵𞤩𞤫 𞤳𞤢𞤣𞤭 𞤦𞤢𞤪𞤥𞤭𞤲𞤢𞥄𞤥𞤢⹁ 𞤦𞤵𞤴 𞤲𞤮 𞤧𞤮𞤳𞤢𞥄 𞤳𞤢𞤣𞤭 𞤧𞤢𞤦𞤵 𞤣𞤢𞤪𞤼𞤢𞤺𞤮𞤤 𞤲𞤣𞤫𞥅 𞤫𞤩𞥆𞤮𞥅𞤪𞤫 𞤀𞤤𞤬𞤢𞥄 𞤑𞤮𞤲𞤣𞤫 𞤤𞤵𞤲𞤣𞤭𞥅𞤲𞤣𞤫 𞤁𞤮𞤧𞤼𞤢𞤤 𞤘𞤭𞤲𞤫 𞤲𞤺𞤢𞤤.
𞤀𞤤𞤬𞤢𞥄 𞤑𞤮𞤲𞤣𞤫 𞤱𞤭𞤭 𞤱𞤮𞥅 𞤳𞤮 𞤬𞤭𞥅 𞤦𞤢𞤤𞤯𞤫 𞤧𞤫𞥅𞤯𞤢𞥄𞤶𞤫 𞤼𞤵𞤲 𞤮 𞤣𞤭𞤪𞤼𞤭𞤲𞤭 𞤧𞤵𞤩𞤮 𞤲𞤺𞤮𞤲. 𞤌 𞤸𞤮𞤤𞥆𞤭 𞤳𞤢𞤣𞤭 𞤱𞤮𞤲𞤣𞤫 𞤨𞤫𞤣𞤤𞤫 (𞤨𞤢𞤪𞤼𞤭𞥅)⹁ 𞤯𞤫 𞤱𞤭𞤲𞤣𞤢𞤲𞤮𞥅𞤳𞤭 𞤯𞤫𞤲 𞤺𞤭𞤤𞤢 𞤤𞤢𞤱 𞤬𞤭𞥅 𞤧𞤵𞤩𞤮 𞤲𞤺𞤮𞤲 𞤼𞤢𞤱𞤭𞤲𞤫𞤼𞤢𞥄𞤳𞤫 𞤬𞤭𞥅 𞤳𞤢𞤤𞤢 𞤻𞤢𞤤𞤢𞥄𞤲𞤣𞤫 𞤲𞤣𞤫𞤲 𞤣𞤭𞤪𞤼𞤭𞤲𞤢𞥄𞤥𞤢.
𞤔𞤮𞥅𞤲𞤭 𞤮𞤥𞤮 𞤸𞤫𞤯𞤢𞥄.
𞤓𞤥𞤢𞤪𞤵 𞤐𞤄𞤀𞤂𞥆𞤌⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤲𞤣𞤭𞤲⹁ 𞤦𞤢𞤯𞤼𞤭𞤲𞤭𞤪𞤭𞥅 𞤶𞤮𞥅𞤯𞤢𞤺𞤮𞤤 𞤥𞤢𞤳𞥆𞤮 𞤳𞤢 𞤤𞤢𞥄𞤥𞤵 𞤸𞤢𞤲𞤳𞤭 𞥒𞥗 𞤷𞤮𞤤𞤼𞤮 𞥒𞥐𞥒𞥐⹁ 𞤭𞤼𞤵𞥅𞤺𞤮𞤤 𞤲𞤺𞤮𞤥𞤲𞤢𞥄𞤳𞤵 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤯𞤵𞤥 𞤱𞤮𞤲𞤭 𞤮 𞤭𞤼𞥆𞤭 𞤀𞤪𞤭𞤧𞤼𞤭𞥅𞤣𞤭 𞤘𞤮𞤥𞤫𞥅𞤧 𞤫 𞤧𞤢𞤤𞤢𞤤𞤭𞥅𞤩𞤫 𞤥𞤵𞤲 𞤬𞤮𞤬 𞤳𞤢 𞤤𞤢𞥄𞤥𞤵. 𞤑𞤮 𞤀𞤪𞤭𞤧𞤼𞤭𞥅𞤣 𞤱𞤮𞤲𞤵𞤲𞤮𞥅  𞤢𞤪𞤣𞤮 (Prime Minister) 𞤤𞤫𞤴𞤣𞤭 𞤲𞤣𞤭𞤲. 𞤑𞤮𞤲𞤮 𞤳𞤮 𞤫 𞤬𞤫𞤣𞥆𞤫 PAIGC 𞤮 𞤶𞤫𞤴𞤢𞥄. 𞤑𞤮 𞤸𞤢𞤲𞤣𞤫 𞤳𞤭𞥅𞤳𞤭𞥅𞤯𞤫 𞤯𞤮𞥅⹁ 𞤫 𞤻𞤢𞤤𞤢𞥄𞤲𞤣𞤫 𞤃𞤢𞤱𞤲𞤣𞤫⹁ 𞥒𞥘 𞤕𞤮𞤤𞤼𞤮 𞤮 𞤸𞤮𞤣𞥆𞤭𞤪𞤭 𞤯𞤵𞤥.


𞤓𞤥𞤢𞤪𞤵 𞤃𞤦𞤢𞤤𞥆𞤮 𞤼𞤮𞤯𞥆𞤭𞤳𞤫 𞤐𞤵𞥅𞤲𞤮 𞤘𞤮𞤥𞤫𞥅𞤧 𞤐𞤢𞤦𞤭𞤴𞤢𞤥 𞤳𞤮 𞤢𞤪𞤣𞤮𞥅 𞤲𞤺𞤮𞤥𞤲𞤢𞥄𞤳𞤵 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤲𞤺𞤵𞤲 . 𞤑𞤮 𞤐𞤢𞤦𞤭𞤴𞤢𞤥 𞤱𞤮𞤲𞤵𞤲𞤮𞥅 𞤼𞤢𞤼𞤢𞤩𞤮 𞤳𞤢 𞤧𞤵𞤩𞤮 𞤢𞤪𞤢𞤲𞤮. 𞤌 𞤸𞤫𞤩𞤭 𞥑𞥓%. 𞤑𞤮𞤲𞤮 𞤳𞤢 𞤧𞤵𞤩𞤮 𞤧𞤢𞤳𞥆𞤭𞤼𞤮𞤪𞤮⹁ 𞤮 𞤼𞤢𞤱𞤼𞤵𞤲𞤮 𞤐𞤄𞤀𞤂𞥆𞤌.

𞤉𞤯𞤫𞤲 𞤼𞤢𞤥𞤨𞤭𞤪𞤭 𞤬𞤮𞤼𞤢 𞤽𞤢𞤳𞥆𞤭𞤪𞤫𞥅𞤣𞤫 𞤴𞤭𞤥𞤩𞤫 𞤲𞤵𞤲𞤯𞤵𞤩𞤫 𞤳𞤢 𞤤𞤢𞥄𞤥𞤵 𞤫 𞤳𞤢 𞤣𞤢𞤱𞤪𞤮. 𞤖𞤢𞤴 𞤳𞤢 𞤣𞤫𞤱𞤢𞤤⹁ 𞤫𞤯𞤫𞤲 𞤽𞤢𞤳𞥆𞤭𞤪𞤢𞥄 𞤷𞤫𞤪𞤲𞤮𞥅𞤩𞤫 𞤫 𞤥𞤢𞤱𞤩𞤫 𞤲𞤵𞤲𞤯𞤵𞤩𞤫⹁ 𞤢𞤪𞤣𞤭𞤲𞤢𞤴𞤩𞤫 𞤺𞤮𞥅𞤲𞤺𞤢 𞤴𞤫𞥅𞤧𞤮 𞤺𞤫𞤩𞤵𞤲.
𞤖𞤮𞤤 𞤲𞤮 𞤴𞤭𞤥𞤩𞤫 𞤱𞤮𞥅𞤲𞤣𞤭𞤪𞤼𞤢 (𞤸𞤵𞤯𞤮𞤪𞤼𞤢) 𞤴𞤫𞥅𞤧𞤮 𞤀𞤤𞤤𞤢 𞤫 𞤴𞤫𞥅𞤧𞤵 𞤴𞤭𞤥𞤩𞤫 𞤩𞤫𞤲, 𞤱𞤮𞤲𞤣𞤫 𞤩𞤫 𞤻𞤭𞥅𞤩𞤲𞤢𞤴 𞤺𞤮𞥅𞤲𞤺𞤢⹁ 𞤪𞤫𞤬𞤼𞤭 𞤩𞤫 𞤴𞤭𞥅𞤤𞤼𞤮𞥅⹁ 𞤩𞤫 𞤦𞤮𞤪𞤼𞤭𞤪𞤢 𞤲𞤣𞤫𞤲 𞤱𞤮𞥅𞤲𞤣𞤮𞥅𞤪𞤫 𞤥𞤢𞤩𞥆𞤫 𞤧𞤢𞤦𞤵 𞤦𞤫𞤤𞤫𞥅𞤯𞤫 𞤲𞤫𞤯𞥆𞤮 𞤺𞤮𞥅𞤼𞤮؟ 𞤐𞤫𞤯𞥆𞤮 𞤥𞤮 𞤸𞤢𞥄𞤩𞤢𞤼𞤢𞥄⹁ 𞤸𞤢𞥄𞤪𞤢𞥄𞤼𞤢𞥄⹁ 𞤴𞤭𞤯𞤢𞥄 𞤳𞤢𞤣𞤭 𞤧𞤫𞤲𞤣𞤮𞤣𞤫𞥅𞤣𞤫 𞤳𞤮 𞤳𞤢𞤬𞤢𞥄. 𞤚𞤢𞤱𞤵 𞤧𞤭 𞤯𞤵𞤲 𞤳𞤮 𞤦𞤢𞤪𞤳𞤭⹁ 𞤲𞤮 𞤩𞤫𞥅 𞤥𞤭𞥅𞤶𞤮𞤪𞤼𞤢 𞤲𞤮𞤲؟
𞤂𞤫𞤴𞤣𞤭 𞤘𞤭𞤲𞤫 𞤲𞤣𞤭𞤲 𞤲𞤮 𞤩𞤫𞤴𞤲𞤭. 𞤘𞤭𞤲𞤫⹁ 𞤳𞤢 𞤼𞤢𞤱𞤭⹁ 𞤖𞤢𞤤𞤬𞤭𞤲𞤢𞥄𞤩𞤫 𞤣𞤮𞤧𞤼𞤢𞤤 𞤼𞤵𞥅𞤺𞤮𞤪𞤲𞤺𞤢𞤤 𞤲𞤺𞤢𞤤 𞤬𞤭𞥅 𞤧𞤢𞤪𞤭𞤴𞤢 𞤤𞤫𞤴𞤣𞤭 𞤲𞤣𞤭𞤲⹁ 𞤫 𞤺𞤮𞥅𞤥𞤵 𞤸𞤢𞤤𞤬𞤭𞤲𞤢𞥄𞤲𞤺𞤵 𞤬𞤭𞥅 𞤧𞤵𞤩𞤮 𞤲𞤺𞤮𞤲 (CENI)⹁ 𞤳𞤢𞤻𞤵𞤲 𞤫 𞤯𞤫𞤴𞤢 𞤼𞤵𞤺𞤢𞥄𞤤𞤫 𞤤𞤢𞥄𞤥𞤵 𞤤𞤫𞤴𞤣𞤭 𞤯𞤫𞤲⹁ 𞤩𞤫𞥅 𞤬𞤮𞤬 𞤧𞤵𞤩𞤭𞤳𞤫 𞤣𞤫𞤳𞥆𞤢 𞤣𞤫𞤰𞥆𞤢! 𞤑𞤮 𞤩𞤫𞥅 𞤱𞤮𞤲𞤭 𞤧𞤵𞤵𞤲 𞤤𞤫𞤴𞤣𞤭 𞤥𞤫𞤲 𞤲𞤣𞤭𞤲 𞤸𞤢𞤲𞤣𞤫. 
  
𞤀𞤱𞤢 𞤦𞤮𞤲𞤫 𞤯𞤫𞤲 𞤲𞤮 𞤼𞤭𞥅𞤯𞤭⹁ 𞤦𞤢𞤪𞤥𞤫 𞤯𞤫𞤲 𞤲𞤮 𞤤𞤵𞤺𞥆𞤭 𞤸𞤢𞥄 𞤲𞤮𞤳𞥆𞤵 𞤳𞤢 𞤼𞤢𞤱𞤭⹁ 𞤸𞤢𞤴 𞤤𞤮𞤲𞤼𞤮𞤲𞥋𞤣𞤭𞤪𞤢𞤤 𞤸𞤮𞥅𞤪𞤫𞥅𞤩𞤫 𞤩𞤫𞤲 𞤼𞤵𞤲⹁ 𞤴𞤮𞤲𞤢𞤼𞤢𞥄 𞤳𞤮 𞤻𞤢𞤱𞤲𞤣𞤢𞤲𞤢 𞤫𞤲 𞤯𞤵𞤥. 𞤉𞤯𞤫𞤲 𞤧𞤫𞥅𞤣𞤭𞤼𞤭𞥅 𞤸𞤢𞤲𞤣𞤫⹁ 𞤱𞤮𞤲𞤣𞤫𞤥𞤢 𞤳𞤮 𞤱𞤮𞤲𞤭 𞤻𞤢𞤱𞤵 𞤤𞤫𞤴𞤣𞤭 𞤥𞤫𞤲 𞤲𞤣𞤭𞤲 𞤼𞤭𞤺𞤭⹁ 𞤳𞤮 𞤢𞤪𞤣𞤭𞥅𞤩𞤫 𞤫𞤲 𞤸𞤢𞤲𞤣𞤫 𞤫 𞤩𞤫𞥅 𞤢𞤪𞤣𞤭𞤲𞤮𞥅𞤩𞤫 𞤫𞤲 𞤸𞤢𞤲𞤳𞤭⹁ 𞤳𞤢𞤻𞤵𞤲 𞤫 𞤴𞤮𞤺𞤢 𞤫 𞤥𞤮𞥅𞤣𞤭𞤦𞥆𞤢𞥄𞤩𞤫 𞤥𞤫𞤲 𞤩𞤫𞤲. 𞤖𞤮𞤤 𞤲𞤮 𞤲𞤵𞤲𞤯𞤢𞤤 𞤫 𞤩𞤢𞤲𞤼𞤢𞤤 𞤤𞤢𞥄𞤼𞤮𞤪𞤼𞤢 𞤫 𞤤𞤫𞤴𞤣𞤭 𞤳𞤢 𞤼𞤢𞤱𞤭 𞤸𞤫𞥅𞤱𞤵𞤩𞤫 𞤫 𞤦𞤢𞥄𞤦𞤭𞤪𞤢𞥄𞤩𞤫 𞤳𞤢𞤻𞤵𞤲 𞤫 𞤲𞤫𞥅𞤲𞤭𞤪𞤢𞥄𞤩𞤫 𞤥𞤢𞤴𞤪𞤭 𞤤𞤢𞥄𞤼𞤭𞤲𞤮𞤳𞤫 𞤢𞥄𞤣𞤮𞤪𞤢𞤴𞤩𞤫 𞤬𞤫𞤲𞤢𞥄𞤲𞤣𞤫⹁ 𞤲𞤺𞤵𞤴𞤳𞤢 𞤫 𞤶𞤢𞥄𞤴𞤪𞤫 𞤫 𞤢𞤲𞤺𞤢𞤤 𞤸𞤫𞤪𞤧𞤢؟ 𞤒𞤭𞤥𞤩𞤫 𞤣𞤵𞤽𞤭𞥅𞤩𞤫 𞤴𞤫𞥅𞤴𞤵𞤺𞤮𞤤 𞤲𞤣𞤭𞤥𞤵 𞤥𞤵𞤲⹁ 𞤻𞤢𞥄𞤥𞤭𞤼𞤢 𞤳𞤮 𞤼𞤵𞤼𞥆𞤵𞤲𞤮𞥅⹁ 𞤺𞤮𞤤𞥆𞤭𞤣𞤢 𞤫 𞤳𞤢𞤤𞤢 𞤤𞤢𞥄𞤥𞤵 𞤶𞤵𞥅𞤯𞤭𞥅𞤲𞤺𞤵⹁ 𞤲𞤺𞤢𞤥 𞤲𞤮 𞤸𞤢𞥄𞤶𞤵𞥅𞤶𞤭 𞤥𞤢𞤩𞥆𞤫 𞤧𞤮𞤳𞤼𞤮𞤪𞤢. 
𞤄𞤭𞤲𞥆𞤢𞤥𞤢𞥄 𞤩𞤫𞥅 𞤲𞤢𞤲𞤺𞤭𞤼𞤭𞤪𞤢𞥄𞤳𞤢 𞤯𞤭𞥅 𞤦𞤮𞤲𞤫𞥅𞤶𞤭 𞤯𞤭 𞤩𞤫 𞤱𞤮𞤲𞤭 𞤫 𞤱𞤢𞤯𞤵𞤣𞤫 𞤫𞤲⹁ 𞤩𞤫 𞤢𞤷𞥆𞤢𞤼𞤢𞥄⹁ 𞤯𞤭𞤲 𞤦𞤮𞤲𞤫𞥅𞤶𞤭 𞤤𞤫 𞤳𞤢𞤣𞤭 𞤢𞤷𞥆𞤢𞤼𞤢𞥄. 𞤅𞤮 𞤩𞤫 𞤣𞤮𞤲𞤳𞤭𞤲𞤢𞤲𞤢𞥄𞤳𞤢 𞤤𞤫 𞤳𞤢𞤣𞤭⹁ 𞤯𞤫𞥅 𞤳𞤵𞥅𞤯𞤫 𞤥𞤢𞥄𞤩𞤫 𞤦𞤮𞤲𞤯𞤫⹁ 𞤤𞤢𞥄𞤼𞤮𞤼𞤮 𞤢𞥄𞤣𞤢 𞤫 𞤲𞤣𞤫𞤪 𞤤𞤫𞤴𞤣𞤭 𞤥𞤫𞤲 𞤲𞤣𞤭𞤲. 𞤖𞤢𞤴 𞤯𞤵𞤥 𞤬𞤵𞤯𞥆𞤭𞤲𞤮𞤳𞤫⹁ 𞤧𞤢𞤦𞤵 𞤧𞤭 𞤫𞤲 𞤲𞤣𞤢𞥄𞤪𞤭𞥅 𞤧𞤵𞤳𞤢𞥄𞤩𞤫 𞤥𞤫𞤲 𞤩𞤫𞤲⹁ 𞤼𞤫𞤲𞤼𞤭𞤲𞤭𞥅 𞤩𞤫𞥅 𞤳𞤢 𞤣𞤢𞤱𞤪𞤮⹁𞤲𞤮 𞤸𞤫𞥅𞤱𞤭 𞤫 𞤥𞤢𞤩𞥆𞤫 𞤶𞤮𞥅𞤲𞤭 𞤱𞤮𞤻𞤭𞥅𞤩𞤫 𞤩𞤵𞤪𞤭 𞤸𞤢𞤴 𞤥𞤢𞤱𞤩𞤫 𞤮𞥅𞤻𞤭𞥅𞤩𞤫 𞤩𞤫𞤲. 𞤊𞤢𞥄𞤸𞤭𞤲⹁ 𞤧𞤭 𞤫𞤲 𞤰𞤫𞥅𞤱𞤭𞥅 𞤩𞤫𞥅 𞤤𞤢𞥄𞤥𞤭𞥅𞤩𞤫 𞤫𞤲 𞤸𞤢𞤲𞤣𞤫⹁ 𞤫𞤲 𞤼𞤢𞤱𞤢𞤴  𞤳𞤮 𞤸𞤫𞥅𞤱𞤭 𞤫 𞤥𞤢𞤩𞥆𞤫⹁ 𞤳𞤮 𞤺𞤮𞤤𞥆𞤢𞤲𞤢𞤴𞤲𞤮𞥅𞤩𞤫 𞤤𞤢𞥄𞤥𞤵𞥅𞤶𞤭 𞤬𞤫𞤰𞥆𞤵𞤯𞤭⹁ 𞤯𞤭 𞤩𞤫 𞤽𞤭𞤻𞤢𞤴𞤲𞤮𞥅 𞤳𞤢𞤣𞤭. 𞤉𞤩𞤫 𞤢𞥄𞤺𞤢 𞤼𞤵𞤲 𞤸𞤢𞤳𞥆𞤵𞤲’𞤣𞤫 𞤨𞤫𞤣𞤤𞤫 𞤣𞤢𞤱𞤪𞤮𞤲𞤳𞤫⹁ 𞤩𞤫 𞤢𞤤𞤢𞥄 𞤸𞤢𞤴 𞤲𞤮𞤳𞥆𞤵 𞤳𞤢 𞤩𞤫 𞤼𞤵𞥅𞤺𞤭𞥅.
𞤅𞤭 𞤲𞤣𞤭𞥅 𞤤𞤫𞤴𞤣𞤭 𞤥𞤫𞤲 𞤱𞤢𞤴𞤤𞤮𞤼𞤮⹁ 𞤲𞤮 𞤸𞤢𞥄𞤲𞤭 𞤲𞤣𞤫 𞤱𞤢𞤯𞤫𞤼𞤫𞤲 𞤦𞤫𞤲𞤧𞤮𞤲’𞤣𞤭𞤪𞤢𞤤 𞤲𞤺𞤫𞤲𞤣𞤭𞤲𞤳𞤮𞤱𞤢𞤤 𞤥𞤢𞤱𞤲𞤺𞤢𞤤. 𞤃𞤢𞤤𞥆𞤢 𞤶𞤮𞤯𞥆𞤭𞤲𞤫𞤲 𞤺𞤮𞥅𞤥𞤵 𞤬𞤭𞥅 𞤺𞤮𞥅𞤲𞤺𞤢 𞤫 𞤱𞤫𞤤𞤣𞤭𞤼𞤢𞤤⹁ 𞤲𞤺𞤢𞤥 𞤲𞤮 𞤳𞤢𞤤𞤢 𞤤𞤢𞤲𞤣𞤭𞤼𞤮𞤪𞤫𞥅 𞤳𞤵𞥅𞤱𞤯𞤫 𞤥𞤵𞤲. 𞤂𞤫𞤴𞤯𞤫 𞤯𞤫 𞤤𞤢𞥄𞤥𞤵 𞤲𞤶𞤢𞤺𞥆𞤵 𞤪𞤫𞤱𞤭 𞤫 𞤥𞤵𞤲⹁ 𞤥𞤢𞥄 𞤯𞤫 𞤬𞤭𞤼𞤲𞤢 𞤥𞤢𞤱𞤳𞤢 𞤱𞤢𞤯𞤵𞤲𞤮𞥅 𞤫 𞤥𞤵𞤲⹁ 𞤪𞤫𞤱𞤵𞤲𞤮𞥅 𞤫 𞤲𞤺𞤮𞤤 𞤤𞤢𞥄𞤱𞤮𞤤 𞤧𞤭 𞤯𞤫 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤢𞤶𞥆𞤫.

𞤀𞤦𞤣𞤵𞤤𞥆𞤢𞥄𞤸𞤭 𞤔 𞤄𞤢𞤪𞤭

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀


𞤖𞤢𞤪𞤭 𞤥𞤮𞤺𞥆𞤮 𞤼𞤭𞤥𞥆𞤭𞥅 𞤤𞤫𞤦𞥆𞤭 𞤯𞤭𞤯𞤭 𞤲𞤣𞤭𞤺𞤢 𞤧𞤵𞤩𞤮 𞤲𞤺𞤮𞤲 𞤱𞤢𞤯𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅⹁ 𞤸𞤢𞤤𞤬𞤭𞤲𞤢𞥄𞤩𞤫 𞤧𞤵𞤩𞤮 𞤲𞤺𞤮𞤲 𞤼𞤢𞤦𞤭𞤲𞤼𞤭𞤲𞤭 𞤱𞤮𞤲𞤣𞤫 𞤳𞤮 𞤐𞤄𞤀𞤂𞥆𞤮 𞤬𞤮𞥅𞤤𞤭. 𞤑𞤮𞤲𞤮 𞤯𞤵𞤥 𞤸𞤢𞤯𞤢𞥄𞤲𞤭 𞤁𞤌𞤃𞤋𞤐𞤘𞤌𞥅𞤅 𞤱𞤭𞤵𞤣𞤫 𞤱𞤮𞤲𞤣𞤫 𞤮 𞤶𞤢𞤩𞤢𞥄𞤤𞤭 𞤦𞤮𞤼𞤫 𞤧𞤵𞤩𞤮 𞤲𞤺𞤮𞤲. 𞤌 𞤱𞤵𞤤𞥆𞤭𞤼𞤭𞥅 𞤳𞤢 𞤅𞤵𞥅𞤣𞤵 𞤁𞤮𞤧𞤼𞤫𞤪𞤫⹁ 𞤩𞤫𞤲𞤯 𞤴𞤢𞤥𞤭𞤪𞤭 𞤘𞤢𞤥𞤵 𞤅𞤵𞤩𞤮 𞤲𞤺𞤮𞤲⹁ 𞤴𞤮 𞤰𞤫𞥅𞤱𞤼𞤮 𞤦𞤮𞤼𞤫 𞤯𞤫𞤲. 𞤕𞤢𞤺𞥆𞤢𞤤 𞤲𞤣𞤫𞤲 𞤰𞤫𞤱𞤼𞤢𞥄𞤪𞤫⹁ 𞤩𞤫𞤲 𞤯𞤮𞤲 𞤼𞤢𞤦𞤭𞤲𞤼𞤭𞤲𞤭 𞤬𞤢𞥄𞤸𞤭𞤲 𞤳𞤢𞤣𞤭 𞤱𞤮𞤲𞤣𞤫 𞤳𞤮 𞤥𞤮𞥅𞤣𞤭 𞤓𞤃𞤀𞤈𞤓 𞤐𞤄𞤀𞤂𞥆𞤌 𞤱𞤮𞤲𞤭 𞤳𞤮 𞤬𞤮𞥅𞤤𞤭.
𞤑𞤮𞤲𞤮 𞤸𞤢𞤪𞤭 𞤺𞤭𞤤𞤢 𞤤𞤢𞤱⹁ 𞤐𞤄𞤀𞤂𞥆𞤌 𞤳𞤢𞤲 𞤸𞤮𞤤𞥆𞤭𞥅𞤲𞤮 𞤱𞤮𞤲𞤣𞤫 𞤸𞤢𞤲𞤣𞤫 𞤮 𞤶𞤮𞥅𞤯𞤮𞤼𞤮 𞤳𞤢 𞤶𞤵𞤤𞥆𞤫𞤪𞤫 𞤤𞤢𞥄𞤥𞤵. 𞤂𞤢𞥄𞤼𞤮𞤪𞤭𞤳𞤫 𞤲𞤮𞤲 𞤤𞤫 𞤸𞤢𞤲𞤣𞤫 𞤫 𞤢𞥄𞤩𞤵𞤲’𞤣𞤫⹁ 𞤻𞤢𞤤𞤲𞤣𞤫 𞥒𞥗 𞤕𞤮𞤤𞤼𞤮⹁ 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥐.

𞤑𞤮 𞤫 𞤶𞤢𞤩𞥆𞤮𞤪𞤣𞤵 𞤱𞤫𞥅𞤪𞤭𞤪𞤣𞤫 𞤄𞤭𞤧𞤢𞤱𞤮𞥅 𞤱𞤮𞤲𞤭 𞤳𞤮 𞤐𞤄𞤀𞤂𞥆𞤌 𞤰𞤫𞤼𞥆𞤭 𞤱𞤮𞥅𞤲𞤣𞤮𞥅𞤪𞤫 𞤤𞤢𞥄𞤥𞤵 𞤲𞤺𞤵𞤲. 𞤐𞤮 𞤼𞤢𞤱𞤢𞤲𞤮𞥅 𞤫 𞤲𞤺𞤢𞤤 𞤥𞤮𞤩𞤼𞤮𞤲’𞤣𞤭𞤪𞤢𞤤⹁ 𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤲𞤣𞤭𞤲 𞤥𞤮 𞤐𞤄𞤀𞤂𞥆𞤌 𞤱𞤮𞤲𞤭 𞤫 𞤤𞤮𞤲𞤼𞤢𞥄𞤣𞤫 𞤮𞤲. 𞤌𞤲 𞤳𞤮 𞤖𞤌𞥅𞤟𞤉𞥅 𞤃𞤀𞤈𞤋𞤒𞤌𞥅 𞤜𞤀𞥄𞤟. 𞤐𞤮 𞤼𞤢𞤱𞤢𞤲𞤮𞥅 𞤸𞤫𞤲 𞤳𞤢𞤣𞤭 𞤸𞤮𞥅𞤪𞤫𞥅𞤶𞤮 𞤅𞤵𞥅𞤣𞤵 𞤂𞤭𞤥𞤼𞤮𞤪𞤣𞤵 𞤲𞤣𞤵𞤲 𞤳𞤢𞤻𞤵𞤲 𞤫 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫. 𞤑𞤮𞤲𞤮 𞤸𞤮𞥅𞤪𞤫𞥅𞤶𞤮 𞤅𞤵𞥅𞤣𞤵 𞤧𞤢𞤪𞤴𞤭𞤲𞤮𞥅𞤪𞤵 𞤲𞤣𞤵𞤲⹁ 𞤮𞤲 𞤳𞤮 𞤅𞤋𞤆𞤋𞤈𞤋𞤒𞤀𞥄𞤐𞤌 𞤑𞤀𞤅𞤀𞤃𞤀. 𞤌 𞤶𞤢𞤩𞤢𞥄𞤲𞤮 𞤧𞤫𞥅𞤣𞤭𞤼𞤢𞥄𞤣𞤫 𞤱𞤮𞥅𞤲𞤣𞤮𞥅𞤪𞤫 𞤐𞤄𞤀𞤂𞥆𞤌 𞤲𞤣𞤫𞤲. 𞤑𞤢𞤲𞤳𞤮 𞤳𞤮 𞤫 𞤬𞤫𞤣𞥆𞤫 𞤁𞤌𞤃𞤋𞤐𞤘𞤌𞥅𞤅 𞤲𞤣𞤫𞤲 𞤮 𞤶𞤫𞤴𞤢𞥄. 
𞤘𞤭𞤤𞤢 𞤘𞤭𞤲𞤫 𞤄𞤭𞤧𞤢𞤱𞤮𞥅 𞤸𞤫𞤩𞤼𞤭 𞤸𞤮𞥅𞤪𞤫 𞤥𞤵𞤲 𞤫 𞤤𞤫𞤴 𞤳𞤮𞤴𞤯𞤫 𞤆𞤮𞤪𞤼𞤭𞤺𞤢𞤤⹁ 𞤳𞤮 𞤲𞤣𞤫𞥅 𞤬𞤫𞤣𞥆𞤫 𞤱𞤭𞤫𞤼𞤫𞥅𞤲𞤣𞤫 PAIGC 𞤱𞤮𞤲𞥆𞤮𞥅 𞤤𞤢𞥄𞤥𞤢𞥄𞤣𞤫 𞤤𞤫𞤴𞤣𞤭 𞤲𞤣𞤭𞤲. 𞤖𞤢𞤴 𞤓𞤃𞤀𞤈𞤓 𞤐𞤄𞤀𞤂𞥆𞤌 𞤳𞤮 𞤫 𞤲𞤣𞤫𞤲 𞤬𞤫𞤣𞥆𞤫 𞤮 𞤶𞤫𞤴𞤢𞤲𞤮𞥅. 𞤑𞤮 𞤳𞤢 𞤧𞤵𞤩𞤮 𞥒𞥐𞥑𞥙 𞤮 𞤴𞤢𞤤𞤼𞤭𞤪𞤭 𞤫 𞤭𞤲𞤣𞤫 𞤬𞤫𞤣𞥆𞤫 𞤱𞤭𞤫𞤼𞤫𞥅𞤲𞤣𞤫 𞤃𞤀𞤁𞤉𞤃 MADEM.
𞤐𞤮 𞤶𞤢𞤪𞤭 𞤢𞤲𞤣𞤭𞤲𞤺𞤮𞤤 𞤱𞤮𞤲𞤣𞤫 𞤀𞤥𞤫𞤪𞤭𞤳⹁ 𞤅𞤫𞤲𞤫𞤺𞤢𞥄𞤤 𞤫 𞤣𞤫𞤲𞤼𞤢𞤤 𞤲𞤺𞤢𞤤𞤵𞤲𞤳𞤫𞤱𞤢𞤤 𞤤𞤢𞤪𞤫 𞤸𞤭𞤪𞤲𞤢 𞤀𞤬𞤪𞤭𞥅𞤳𞤢 𞤢𞤲𞤣𞤭𞤪𞤢𞥄𞤲𞤣𞤫 (CEDEAO ECOWAS)⹁ 𞤩𞤫𞥅 𞤬𞤮𞤨 𞤲𞤮𞤣𞥆𞤵𞤲𞤮 𞤐𞤄𞤀𞤂𞥆𞤌 𞤩𞤫 𞤧𞤫𞤴𞤲𞤭 𞤥𞤮⹁ 𞤩𞤫 𞤥𞤢𞤲𞤼𞤭 𞤥𞤮 𞤦𞤢𞤯𞤼𞤢𞤲𞤫 𞤨𞤮𞥅𞤤𞤺𞤢𞤤 𞤥𞤢𞤳𞥆𞤮.

 



        𞤑𞤓𞤍𞤌𞤂: 𞤖𞤀𞤗𞥆𞤋 𞤏𞤀𞤂𞥆𞤌𞥅𞤏𞤌
𞤀𞥄𞤩𞤵𞤲𞥋𞤣𞤫⹁ 𞤻𞤢𞤤𞤲𞤣𞤫 𞥗 𞤒𞤢𞤪𞤳𞤮⹁ 𞤸𞤮𞥅𞤪𞤫𞥅𞤶𞤮 𞤈𞤵𞤱𞤢𞤲𞤣𞤢𞥄 𞤮𞤲⹁ 𞤆𞤮𞤤 𞤑𞤢𞤺𞤢𞤥𞤫𞥅⹁ 𞤵𞤣𞥆𞤭𞤼𞤭 𞤥𞤮𞤰𞥆𞤭𞤲𞤭𞤪𞤣𞤫 𞤫𞤱𞤲𞤮𞤪𞤯𞤫 𞤢𞤪𞤢𞤲𞤫𞤪𞤫 𞤲𞤣𞤫𞤲 𞤫 𞤲𞤣𞤫𞤪 𞤲𞤶𞤮𞤪𞤲𞤣𞤭 𞤀𞤬𞤪𞤳𞤭𞤳. 
𞤑𞤮 𞤃𞤀𞥄𞤈𞤀 𞤱𞤮𞤲𞤭 𞤭𞤲𞤣𞤫 𞤯𞤫𞥅 𞤫𞤱𞤲𞤮𞤪𞤯𞤫. 𞤑𞤮 𞤯𞤫 𞤲𞤮𞥅𞤲𞤫𞥅𞤶𞤭 𞤯𞤭𞤯𞤭: 𞤃𞤢𞥄𞤪𞤢 X 𞤳𞤢𞤻𞤵𞤲 𞤫 𞤃𞤢𞥄𞤪𞤢 Z. 𞤃𞤢𞥄𞤪𞤢 X⹁ 𞤳𞤮 𞤮𞥅𞤯𞤮𞥅 𞤦𞤵𞤪𞤭 𞤴𞤮𞤥𞤦𞤵𞤣𞤫. 𞤳𞤮 𞤁𞤢𞤤𞤢 𞥑𞥓𞥐 𞤮 𞤴𞤫𞥅𞤴𞤫𞤼𞤫𞥅. 𞤃𞤢𞥄𞤪𞤢 Z⹁ 𞤳𞤮 𞤮𞥅 𞤩𞤵𞤪𞤭 𞤴𞤢𞥄𞤶𞤵𞤣𞤫 𞤃𞤢𞥄𞤲𞤣𞤮⹁ 𞤳𞤮𞤲𞤮 𞤳𞤮 𞤣𞤢𞤤𞤢 𞥑𞥙𞥐 𞤮 𞤶𞤢𞤪𞤢𞤼𞤢. 𞤑𞤮 𞤴𞤢𞤱𞤼𞤭 𞤴𞤭𞤥𞤩𞤫 𞥒𞥐𞥐 𞤲𞤮 𞤺𞤮𞤤𞥆𞤢 𞤳𞤢 𞤃𞤢𞥄𞤪𞤢 𞤥𞤮𞤰𞥆𞤭𞤲𞤼𞤫𞥅 𞤯𞤮𞤲. 𞤐𞤮 𞤼𞤭𞤶𞥆𞤢𞥄 𞤲𞤣𞤫 𞤩𞤫 𞤴𞤮𞤲𞤭 𞥕𞥐𞥐 𞤫 𞤲𞤣𞤫𞤪 𞤣𞤵𞥅𞤩𞤫 𞤶𞤮𞤱𞤭. 
𞤑𞤮 𞤧𞤫𞤲𞤣𞤭𞥅 𞤃𞤢𞥄𞤪𞤢 𞤫 𞤫𞤱𞤲𞤮𞤪𞤯𞤫 𞤥𞤮𞤰𞥆𞤭𞤲𞤼𞤫𞥅𞤯𞤫 𞤫 𞤯𞤫𞤴𞤢 𞤤𞤫𞤴𞤯𞤫 𞤀𞤬𞤪𞤭𞤳⹁ 𞤳𞤮 𞤲𞤣𞤫 𞤼𞤢𞤱𞤲𞤮𞥅 𞤼𞤫𞤪𞤫 𞤃𞤢𞥄𞤪𞤢 𞤯𞤫𞤲 𞤬𞤮𞤬 𞤳𞤮 𞤈𞤵𞤱𞤢𞤲𞤣𞤢𞥄 𞤥𞤮𞤰𞥆𞤭𞤲𞤼𞤫𞥅. 𞤍𞤫𞤴𞤢 𞤫𞤱𞤲𞤮𞤪𞤯𞤫⹁ 𞤱𞤢𞤲𞤮 𞤌𞤲𞤭𞤳𞤧⹁ 𞤥𞤮𞤰𞥆𞤭𞤲𞤼𞤫𞥅𞤯𞤫 𞤙𞤢𞤥𞤲𞤢 𞤀𞤬𞤪𞤭𞤳 𞤥𞤢𞤤𞥆𞤢 𞤖𞤮𞤪𞤯𞤮 𞤀𞤬𞤪𞤭𞤳⹁ 𞤼𞤫𞤪𞤫 𞤯𞤫𞤲 𞤱𞤮𞤲𞤢𞥄 𞤫 𞤲𞤣𞤫𞤪 𞤀𞤬𞤪𞤭𞤳 𞤥𞤮𞤰𞥆𞤭𞤲𞤼𞤫𞥅. 𞤑𞤮 𞤧𞤮𞥅𞤣𞤫𞤼𞤫𞥅𞤯𞤫 𞤀𞥄𞤧𞤭𞤴𞤢⹁ 𞤧𞤮 𞤯𞤫 𞤴𞤵𞤩𞥆𞤫𞥅 𞤫 𞤲𞤣𞤫𞤪 𞤸𞤮𞤪𞤯𞤮 𞤀𞤬𞤪𞤳𞤭𞤳.
𞤉 𞤳𞤮𞤲𞤺𞤮𞤤 𞤆𞤮𞤤 𞤑𞤢𞤺𞤢𞤥𞤫𞥅⹁ 𞤃𞤢𞥄𞤪𞤢 𞤼𞤢𞤱𞤼𞤭𞥅 𞤨𞤭𞥅𞤶𞤭 𞤯𞤵𞥅𞤯𞥆𞤭 𞤥𞤮𞤰𞥆𞤭𞤲𞤼𞤫𞥅𞤯𞤭 𞤲𞤣𞤫𞤪 𞤈𞤵𞤱𞤢𞤲𞤣𞤢𞥄.

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀



𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀



𞤉𞤩𞤫 𞤼𞤮𞥅𞤤𞤲𞤫𞥅 𞤖𞤢𞤴 𞤧𞤮 𞤩𞤫 𞤶𞤮𞤥𞤦𞤭𞤲𞤣𞤭𞤪𞤢𞥄
𞤂𞤢𞥄𞤥𞤢𞤼𞤫𞥅𞤪𞤭 𞤅𞤢𞤵𞤣𞤭𞥅 𞤲𞤣𞤭𞤲⹁ 𞤸𞤮𞤤𞥆𞤭𞤼𞤭𞥅 𞤱𞤮𞤲𞤣𞤫 𞤺𞤭𞤤𞤢 𞤶𞤮𞥅𞤲𞤭 𞤸𞤢𞥄 𞤲𞤢𞤩𞤭 𞤴𞤫𞥅𞤧𞤮⹁ 𞤲𞤶𞤢𞥄𞤼𞤮𞤲’𞤣𞤭𞤪𞤩𞤫 𞤶𞤢𞤲𞤢𞤥𞤩𞤫⹁ 𞤲𞤮 𞤲𞤫𞤱𞤲𞤢𞤲𞤢𞥄 𞤱𞤫𞥅𞤪𞤵𞤺𞤮𞤤 𞤫 𞤲𞤣𞤫𞤪 𞤧𞤵𞥅𞤣𞤵 𞤱𞤮𞥅𞤼𞤵𞤪𞤵 𞤫 𞤦𞤫𞤪𞤤𞤫 𞤅𞤢𞤵𞤣𞤭𞥅 𞤯𞤫𞤲. 
𞤀𞤣𞤮 𞤸𞤢𞤲𞤣𞤫⹁ 𞤧𞤮 𞤣𞤫𞤦𞥆𞤮 𞤫 𞤺𞤮𞤪𞤳𞤮 𞤱𞤫𞥅𞤪𞤢𞤴𞤲𞤮 𞤫 𞤧𞤵𞥅𞤣𞤵 𞤱𞤮𞥅𞤼𞤵𞤪𞤵⹁ 𞤫𞤩𞤫 𞤸𞤢𞥄𞤲𞤵𞤲𞤮𞥅 𞤸𞤮𞤤𞥆𞤵𞤺𞤮𞤤 𞤧𞤫𞥅𞤣𞤫𞥅 𞤼𞤫𞥅𞤺𞤢𞤤. 𞤑𞤮𞤲𞤮 𞤲𞤮𞤲⹁ 𞤲𞤣𞤫𞥅 𞤻𞤢𞥄𞤱𞤮𞥅𞤪𞤫 𞤯𞤮𞥅⹁ 𞤼𞤮𞤽𞤼𞤢𞤲𞤢𞥄𞤳𞤢 𞤅𞤢𞤵𞤣𞤭𞥅𞤩𞤫 𞤩𞤫𞤲. 𞤖𞤢𞥄 𞤶𞤮𞥅𞤲𞤭⹁ 𞤧𞤭 𞤣𞤫𞤦𞥆𞤮 𞤅𞤢𞤵𞤣𞤭𞥅𞤶𞤮 𞤫 𞤺𞤮𞤪𞤳𞤮 𞤅𞤢𞤵𞤣𞤭𞥅𞤶𞤮 𞤼𞤭𞤨𞥆𞤮𞤣𞤢𞤴 𞤫 𞤱𞤫𞥅𞤪𞤣𞤫⹁ 𞤫𞤩𞤫 𞤸𞤢𞥄𞤲𞤭 𞤸𞤮𞤤𞥆𞤵𞤣𞤫 𞤳𞤮 𞤩𞤫 𞤺𞤫𞤲𞤣𞤭𞤪𞤢𞥄𞤩𞤫 𞤥𞤢𞥄 𞤥𞤵𞤧𞤭𞤣𞤩𞤫.
𞤅𞤢𞤪𞤭𞤴𞤢 𞤳𞤫𞤧𞤮 𞤮𞤲 𞤱𞤢𞤯𞥆𞤭𞤲𞤢𞥄 𞤳𞤢𞤣𞤭 𞤴𞤮 𞤪𞤫𞤱𞤩𞤫 𞤶𞤢𞤲𞤢𞤲𞤩𞤫 𞤩𞤫𞤲 𞤥𞤵𞥅𞤪𞤮 𞤥𞤢𞥄 𞤴𞤮 𞤩𞤫 𞤦𞤵𞥅𞤥𞤮. 𞤑𞤮 𞤩𞤫 𞤴𞤢𞤥𞤭𞤪𞤢𞥄 𞤼𞤢𞤲⹁ 𞤳𞤮 𞤴𞤮 𞤩𞤫 𞤩𞤮𞤪𞤲𞤮 𞤳𞤮 𞤴𞤮𞤼𞥆𞤭𞥅.
𞤑𞤮 𞤅𞤢𞤵𞥅𞤣𞤭𞥅 𞤱𞤮𞤲𞤭 𞤱𞤢𞤴𞤤𞤭𞤪𞤣𞤫 𞤯𞤫𞥅 𞤻𞤢𞥄𞤱𞤮𞥅𞤶𞤫 𞤥𞤢𞥄 𞤧𞤢𞤪𞤭𞤴𞤢𞥄𞤶𞤭 𞤥𞤢𞤩𞥆𞤫⹁ 𞤳𞤮 𞤬𞤭𞥅 𞤲𞤮 𞤩𞤫 𞤵𞤣𞥆𞤭𞤼𞤭𞤪𞤢𞤲𞤢 𞤤𞤫𞤴𞤣𞤭 𞤲𞤣𞤭𞤲 𞤶𞤢𞤲𞤢𞤲𞤩𞤫 𞤩𞤫𞤲. 𞤇𞤫 𞤱𞤮𞥅𞤯𞤭𞤲𞤢 𞤲𞤣𞤭 𞤳𞤢𞤣𞤭 𞤫 𞤺𞤭𞤼𞤫 𞤶𞤵𞥅𞤪𞤮𞤼𞤮𞥅𞤩𞤫 𞤶𞤢𞤲𞤢𞤲𞤩𞤫 𞤬𞤭𞥅 𞤲𞤮 𞤤𞤫𞤴𞤣𞤭 𞤲𞤣𞤭𞤲 𞤩𞤫𞤴𞤣𞤮𞤪𞤢 𞤫 𞤲𞤺𞤢𞤤𞤵.
𞤐𞤫𞥅𞤩𞤢𞥄𞤤𞤭 𞤬𞤮𞤼𞤢⹁ 𞤩𞤫 𞤼𞤮𞤽𞤼𞤢𞤲𞤮 𞤳𞤢𞤣𞤭 𞤪𞤫𞤱𞤩𞤫 𞤧𞤢𞤵𞤣𞤭𞥅 𞤩𞤫𞤲⹁ 𞤣𞤮𞤺𞤭𞤲𞤺𞤮𞤲 𞤱𞤫𞤪𞤤𞤢𞤤 𞤥𞤢𞥄 𞤳𞤭𞤪𞤲𞤣𞤵𞤺𞤮𞤤 𞤳𞤢𞤻𞤵𞤲 𞤼𞤵𞤲.
𞤍𞤵𞤲 𞤬𞤮𞤨 𞤳𞤮 𞤬𞤵𞤯𞥆𞤭⹁ 𞤳𞤮 𞤺𞤭𞤤𞤢 𞤃𞤵𞤸𞤢𞤥𞥆𞤣𞤵 𞤄𞤫𞤲 𞤅𞤢𞤤𞤥𞤢𞥄𞤲𞤢 𞤱𞤢𞤯𞤢𞥄 𞤣𞤮𞤲𞤮 𞤤𞤢𞥄𞤥𞤵 𞤲𞤺𞤵𞤲.
𞤐𞤣𞤫 𞤼𞤢𞤱𞤲𞤮𞥅 𞤳𞤮 𞤫 𞤲𞤣𞤫𞤪 𞤅𞤢𞤵𞤣𞤭𞥅 𞤃𞤢𞤳𞥆𞤢 𞤫 𞤃𞤢𞤣𞤭𞥅𞤲𞤢 𞤱𞤮𞤲𞤭⹁ 𞤳𞤮 𞤩𞤢𞤣𞤲𞤭 𞤣𞤵𞤦𞤵𞥅𞤶𞤫 𞤼𞤢𞤼𞤭 𞤴𞤭𞤥𞤩𞤫 𞤴𞤢𞤸𞤢𞤴 𞤸𞤢𞤶𞥆𞤵𞤺𞤮𞤤 𞤼𞤮𞤲 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢. 𞤍𞤵𞤲 𞤲𞤮 𞤲𞤢𞥄𞤣𞤢𞤲𞤢 𞤤𞤫𞤴𞤣𞤭 𞤥𞤢𞤩𞥆𞤫 𞤲𞤣𞤭𞤲⹁ 𞤳𞤮 𞤩𞤵𞤪𞤭 𞤁𞤵𞤶𞤵𞤲𞤫 (𞤃𞤭𞤤𞤭𞤴𞤢𞥄𞤪) 𞤧𞤢𞤨𞥆𞤮-𞤫-𞤯𞤭𞤯𞤭 𞤣𞤢𞤤𞤢 (𞤁𞤵𞤶𞤵𞤲𞤫 𞥑𞥒$). 𞤉𞤩𞤫 𞤲𞤢𞥄𞤣𞤢 𞤳𞤢𞤣𞤭 𞤶𞤢𞤱𞤤𞤫 𞤳𞤫𞥅𞤱𞤵𞤯𞤫 𞤫 𞤴𞤫𞥅𞤴𞤵𞤺𞤮𞤤 𞤧𞤵𞤥𞤮𞤶𞤢𞤲 𞤥𞤢𞤤𞥆𞤢 𞤨𞤫𞤼𞤮𞤪𞤮𞤤.
 
𞤐𞤋𞤔𞤉𞥅𞤈
 “𞤏𞤮𞤼𞤢 𞤤𞤢𞥄𞤼𞤮 𞤖𞤢𞤨𞥆𞤵 𞤼𞤢𞤥𞥆𞤵  𞤳𞤢 𞤣𞤵𞤲𞤺𞤢𞤤 𞤢𞤬𞤪𞤭𞤳” 𞤳𞤮 𞤯𞤵𞤲 𞤱𞤮𞤲𞥆𞤮𞥅 𞤼𞤭𞥅𞤼𞤮𞥅𞤲𞤣𞤫 𞤴𞤫𞤱𞤼𞤫𞤪𞤫 𞤤𞤢𞥄𞤥𞤩𞤫 𞤸𞤭𞤯𞤩𞤫 𞤀𞤬𞤪𞤭𞤳𞤢𞥄 𞤫 𞤼𞤵𞤥𞤦𞤮𞤲𞤣𞤭𞤪𞤢𞤤 𞤥𞤢𞤩𞥆𞤫 𞤳𞤢 𞤤𞤢𞥄𞤥𞤮𞤪𞤣𞤫 𞤐𞤭𞥅𞤶𞤫𞤪 “𞤙𞤢𞤥𞤫𞥅“.  𞤐𞤮 𞤶𞤫𞤴𞤢𞥄 𞤫 𞤩𞤫𞤲 𞤐𞤭𞤧𞤮𞤬𞤮𞥅𞤪 𞤅𞤮𞤺𞤮𞤤𞤮𞥅 𞤥𞤮 𞤄𞤫𞤲𞤫𞤲⹁  𞤘𞤵𞤣𞤤𞤮𞤳 𞤶𞤮𞤲𞤢𞤼𞤢𞥄𞤲 𞤥𞤮 𞤐𞤢𞤶𞤫𞤪𞤭𞤴𞤢𞥄⹁ 𞤫 𞤲𞤭𞤶𞤫𞥅𞤪𞤲𞤢𞥄𞤶𞤮 𞤃𞤢𞤸𞤢𞤥𞤢𞥄𞤲 𞤓𞤧𞤥𞤢𞥄𞤲⹁ 𞤫 𞤤𞤭𞤦𞤫𞤪𞤭𞤴𞤢𞥄𞤶𞤮 𞤉𞤤𞤫𞤲 𞤔𞤮𞤲𞤧𞤮𞤲 𞤅𞤭𞤪𞤤𞤭𞥅𞤬.
𞤑𞤮 𞤼𞤵𞤥𞤦𞤮𞤲𞤣𞤭𞤪𞤢𞤤 𞤲𞤺𞤢𞤤 𞤥𞤮𞤶𞤫𞤦𞤫𞤪𞤫 (National Democratic institute ) 𞤴𞤵𞤩𞥆𞤭⹁ 𞤳𞤢𞤱𞤪𞤢𞤤 𞤲𞤺𞤢𞤤 𞤦𞤢𞤤𞤯𞤫 𞤼𞤢𞤼𞤭. 𞤊𞤢𞥄𞤲𞤣𞤵𞤲𞤣𞤫 𞤥𞤢𞤺𞥆𞤢𞤤 𞤳𞤮 𞤣𞤵𞤻𞤵𞤺𞤮𞤤 𞤤𞤢𞥄𞤥𞤩𞤫 𞤢𞤬𞤪𞤭𞤳𞤭 𞤩𞤫𞤲 𞤻𞤭𞥅𞤩𞤲𞤵𞤺𞤮𞤤 𞤣𞤮𞤧𞤼𞤫𞤪𞤫 𞤤𞤫𞤴𞤯𞤫 𞤥𞤢𞤩𞥆𞤫 𞤯𞤫𞤲⹁ 𞤫 𞤳𞤢𞤣𞤭⹁ 𞤼𞤫𞤽𞤼𞤭𞤲𞤭𞥅 𞤸𞤢𞤪𞤢 𞤩𞤫 𞤱𞤢𞤴𞤤𞤭𞤪𞤢𞥄𞤤𞤭 𞤤𞤵𞤼𞥆𞤭𞤪𞤺𞤮𞤤 𞤤𞤢𞥄𞤥𞤵.
𞤁𞤢𞤪𞤲𞤣𞤫 𞤲𞤣𞤫 𞤤𞤢𞥄𞤥𞤯𞤮 𞤐𞤭𞥅𞤶𞤫𞤪 𞤮𞤲 𞤃𞤢𞤸𞤢𞥄𞤥𞤢𞤣𞤵 𞤒𞤵𞥅𞤧𞤵𞤬𞤵  𞤼𞤭𞤺𞤭 𞤣𞤢𞤪𞤢𞤲𞤭𞥅⹁ 𞤫 𞤳𞤢𞤣𞤭⹁ 𞤮 𞤸𞤮𞤤𞥆𞤭𞥅𞤲𞤮 𞤱𞤮𞤲𞤣𞤫 𞤮 𞤴𞤢𞤤𞤼𞤮𞤴𞤼𞤢𞥄 𞤬𞤭𞥅 𞤸𞤢𞤨𞥆𞤵 𞤼𞤢𞤥𞥆𞤵 𞤫 𞤸𞤭𞤼𞤢𞥄𞤲𞤣𞤫 𞥒𞥐𞥒𞥑. 𞤌 𞤧𞤭𞤬𞤼𞤭𞤲𞤭𞥅 𞤳𞤢𞤣𞤭 𞤱𞤮𞤲𞤣𞤫 𞤳𞤮 𞥓𞥕 𞤺𞤫𞤲𞤯𞤭 𞤱𞤮𞤲𞤭 𞤳𞤮 𞤸𞤢𞤨𞥆𞤭 𞤣𞤵𞥅𞤩𞤭 𞤤𞤢𞥄𞤥𞤫𞤼𞤫𞥅𞤯𞤭 𞤯𞤭𞤲⹁ 𞥑𞥒 𞤶𞤢𞤩𞤢𞥄𞤤𞤭 𞤼𞤢𞤸𞤮.
𞤏𞤢𞥄𞤱𞤫𞤲 𞤼𞤵𞤲 𞤬𞤢𞤸𞤥𞤵𞤣𞤫 𞤱𞤮𞤲𞤣𞤫 𞤸𞤢𞤨𞥆𞤵 𞤼𞤢𞤥𞥆𞤵 𞤳𞤮 𞤺𞤫𞤩𞤫𞤤 𞤨𞤭𞤯𞤼𞤭𞤲𞤺𞤫𞤤 𞤸𞤢𞤲𞤣𞤫 𞤲𞤣𞤫𞤪 𞤲𞤶𞤮𞤪𞤣𞤭 𞤢𞤬𞤪𞤭𞤳𞤭 𞤲𞤣𞤭𞤲⹁ 𞤸𞤢𞥄 𞤳𞤢 𞤼𞤢𞤱𞤢𞤼𞤢 𞤲𞤮 𞤶𞤫𞤴𞤢𞥄 𞤫 𞤳𞤮 𞤱𞤮𞤲𞤭 𞤫 𞤧𞤢𞤦𞤭𞤲𞤦𞤭𞤲𞤣𞤫 𞤧𞤮𞤲𞤳𞤮 𞤫 𞤪𞤫𞤲𞤣𞤮𞥅𞤶𞤭 𞤳𞤫𞥅𞤱𞤵𞤯𞤭 𞤲𞤣𞤫𞤪 𞤲𞤶𞤮𞤪𞤣𞤭 𞤲𞤣𞤭𞤲. 𞤉 𞤦𞤢𞤴𞤤𞤮𞤤 𞤧𞤢𞤪𞤭𞤴𞤢𞥄𞤶𞤭 𞤱𞤮𞤲𞤢𞤲𞤣𞤫 𞤤𞤢𞥄𞤥𞤩𞤫 𞤬𞤫𞤱𞤲𞤣𞤭𞥅𞤩𞤫 𞤩𞤫𞤲 𞤳𞤢𞤤𞤢 𞤱𞤮𞥅 𞤲𞤮 𞤲𞤫𞤱𞤮𞤪𞤢𞤲𞤭𞤩𞤫.
𞤉 𞤳𞤵𞤯𞤮𞤤 𞤀𞤦𞤣𞤵𞤪𞤢𞤸𞤥𞤢𞥄𞤲 𞤥𞤮 𞤁𞤢𞥄𞤱𞤵𞥅𞤣𞤢 𞤔𞤢𞤤𞥆𞤮.
𞤘𞤭𞤲𞤫/𞤦𞤭𞤧𞤢𞥄𞤱
𞤙𞤤𞤲𞤣𞤫 𞥔 𞤴𞤢𞤪𞤳𞤮𞥅𞤥𞤢 𞥒𞥐𞥑𞥙
𞤑𞤮 𞤴𞤢𞤱𞤼𞤭 𞤧𞤮𞥅𞤪𞤭𞥅𞤩𞤫 (𞤣𞤢𞥄𞤳𞤢𞤪𞤭𞥅𞤩𞤫) 𞤲𞤮𞥅𞤺𞤢𞤴 𞤫 𞤶𞤮𞤱𞤭 (𞥒𞥕) 𞤱𞤮𞤲𞤭 𞤳𞤮 𞤶𞤢𞤤𞥆𞤵𞤩𞤫 𞤥𞤵𞤪𞤼𞤵𞤩𞤫 𞤱𞤢𞤪𞤭⹁ 𞤲𞤣𞤫 𞤩𞤫 𞤴𞤢𞤲𞤵𞤲𞤮𞥅 𞤫 𞤣𞤢𞥄𞤳𞤢𞥄𞤶𞤭 𞤯𞤭𞤯𞤭 𞤳𞤮𞤲𞤵 𞤤𞤫𞤴𞤣𞤭 𞤃𞤢𞤤𞤭 𞤲𞤺𞤵𞤲.
𞤍𞤵𞤥 𞤳𞤮 𞤫 𞤳𞤭𞥅𞤳𞤭𞥅𞤯𞤫 𞤈𞤫𞤬𞤦𞤭𞤪𞥆𞤫⹁ 𞥓𞥐 𞤅𞤭𞤤𞤼𞤮 𞤬𞤵𞤯𞥆𞤭. 𞤇𞤫 𞤬𞤫𞤼𞥆𞤭𞤲𞤭 𞤸𞤢𞥄 𞤦𞤭𞤥𞤦𞤭 𞤀𞥄𞤩𞤵𞤲’𞤣𞤫⹁ 𞥑 𞤒𞤢𞤪𞤳𞤮 𞥒𞥐𞥑𞥙. 
𞤍𞤭𞤲 𞤣𞤢𞥄𞤳𞤢𞥄𞤶𞤭 𞤯𞤭𞤲 𞤯𞤭𞤯𞤭 𞤳𞤮 𞤫 𞤲𞤣𞤫𞤪 𞤣𞤭𞥅𞤱𞤢𞤤 𞤃𞤮𞤼𞥆𞤭 𞤲𞤺𞤢𞤤 𞤱𞤮𞤲𞤭⹁ 𞤳𞤢 𞤱𞤭𞤫𞤼𞤫𞥅 𞤃𞤮𞤲𞤣𞤮𞤪𞤮 𞤳𞤢𞤻𞤵𞤲 𞤫 𞤄𞤵𞤤𞤳𞤫𞤧𞤭⹁ 𞤳𞤢 𞤼𞤢𞤳𞥆𞤮 𞤳𞤫𞥅𞤪𞤮𞤤 𞤃𞤢𞤤𞤭 𞤫 𞤄𞤵𞤪𞤳𞤭𞤲𞤢.
𞤑𞤮 𞤩𞤵𞤪𞤭 𞤧𞤮𞥅𞤪𞤭𞥅𞤩𞤫 (𞤸𞤮𞤲𞤮𞥅𞤩𞤫) 𞥖𞥐 𞤳𞤮𞤲𞤵 𞤃𞤢𞤤𞤭 𞤲𞤺𞤵𞤲 𞤲𞤮 𞤥𞤵𞤼𞤭⹁ 𞤩𞤫 𞤴𞤭𞥅𞤼𞤢𞥄𞤳𞤢. 𞤀𞥄𞤤𞤢𞥄𞤶𞤭 𞤥𞤢𞤩𞥆𞤫 𞤳𞤫𞥅𞤱𞤵𞤯𞤭 𞤳𞤢𞤣𞤭 𞤦𞤮𞤲𞥆𞤢𞥄𞤥𞤢. 
𞤂𞤢𞥄𞤥𞤵 𞤥𞤢𞥄𞤤𞤭 𞤫 𞤳𞤮𞤲𞤺𞤮𞤤 𞤒𞤢𞤸𞤴𞤢𞥄 𞤅𞤢𞤲𞤺𞤢𞤪𞤫𞥅 𞤸𞤮𞤤𞥆𞤭𞥅 𞤱𞤮𞤲𞤣𞤫 𞤳𞤮𞤲𞤵 𞤃𞤢𞤤𞤭 𞤲𞤺𞤵𞤲⹁ 𞤫 𞤣𞤮𞤱 𞤦𞤢𞤤𞥆𞤢𞤤 𞤳𞤮𞤲𞤭 𞤄𞤵𞤪𞤳𞤭𞤲𞤢 𞤫 𞤊𞤢𞤪𞤢𞤲𞤧𞤭⹁ 𞤸𞤫𞤩𞤼𞤭𞤼𞤭𞥅 𞤣𞤢𞥄𞤳𞤮𞤪𞤣𞤫 𞤥𞤢𞤩𞥆𞤫 𞤄𞤵𞤤𞤳𞤫𞤧𞤭 𞤲𞤣𞤫𞤲. 𞤇𞤫 𞤱𞤢𞤪𞤭 𞤥𞤵𞤪𞤼𞤵𞤩𞤫 𞥑𞥕⹁ 𞤦𞤮𞤲𞥆𞤭 𞤢𞥄𞤤𞤢𞥄𞤶𞤭 𞤩𞤫𞤲 𞤳𞤫𞥅𞤱𞤵𞤯𞤭.
𞤇𞤵𞤪𞤭𞥅 𞤣𞤵𞥅𞤩𞤭 𞥗 𞤺𞤭𞤤𞤢 𞤲𞤣𞤫𞥅 𞤸𞤢𞤪𞤫 𞤬𞤵𞤯𞥆𞤭 𞤲𞤣𞤫𞤪 𞤤𞤫𞤴𞤣𞤭 𞤃𞤢𞤤𞤭. 𞤉 𞤯𞤭𞥅 𞤣𞤵𞥅𞤩𞤭 𞥔 𞤧𞤢𞤳𞥆𞤭𞤼𞤭𞥅𞤯𞤭⹁ 𞤳𞤮 𞤴𞤢𞤱𞤼𞤭 𞤵𞤶𞤵𞤲𞤫 𞥑𞥒 𞤴𞤭𞤥𞤩𞤫 𞤱𞤢𞤪𞤢𞥄𞤥𞤢 𞤫 𞤲𞤣𞤫𞥅 𞤸𞤢𞤪𞤫. 𞤂𞤫𞤴𞤣𞤭 𞤲𞤣𞤭𞤲 𞤳𞤢𞤣𞤭 𞤬𞤫𞤷𞤢𞥄𞤥𞤢 𞤨𞤫𞤷𞥆𞤫 𞤯𞤭𞤯𞤭. 𞤂𞤢𞥄𞤥𞤵𞤲’𞤺𞤵𞤲 𞤳𞤮 𞤳𞤢 𞤻𞤢𞥄𞤥𞤲𞤢𞥄𞤲𞤺𞤫 𞤼𞤢𞤲 𞤸𞤫𞤣𞥆𞤮𞤪𞤭.
𞤊𞤭𞥅 𞤬𞤢𞥄𞤤𞤫 𞤣𞤮𞤺𞤵𞤺𞤮𞤤 𞤼𞤢𞤥𞤨𞤫𞤪𞤫⹁ 𞤮 𞤸𞤫𞤣𞥆𞤭𞥅 𞤫 𞤲𞤣𞤫𞤪 𞤶𞤭𞤪𞤺𞤭𞤱𞤢𞤤 𞤥𞤢𞤤𞥆𞤢 𞤤𞤢𞥄𞤥𞤨𞤭𞤱𞤢𞤤. 
𞤑𞤮 𞤸𞤢𞤲𞤳𞤭⹁ 𞤻𞤢𞤤𞤲𞤣𞤫 𞥓𞥐 𞤅𞤭𞤤𞤼𞤮⹁ 𞤬𞤵𞤪𞤫𞥅 𞤧𞤵𞤳𞤢 𞤴𞤭𞤢𞥄 𞤫 𞤲𞤣𞤫𞤪 𞤶𞤭𞤪𞤺𞤭𞤱𞤢𞤤 𞤈𞤮𞤱𞤢𞤴𞤢𞤤 𞤉𞥅𞤪 𞤃𞤢𞤪𞤮𞥅𞤳⹁ 𞤭𞤱𞤪𞤵𞤲’𞤺𞤢𞤤 𞤑𞤮𞤲𞤢𞥄𞤳𞤭𞤪𞤭⹁ 𞤤𞤢𞥄𞤥𞤮𞤪𞤣𞤫 𞤤𞤫𞤴𞤣𞤭 𞤘𞤭𞤲𞤫. 𞤖𞤮𞥅𞤪𞤫𞥅𞤩𞤫 𞤈𞤮𞤱𞤢𞤴𞤢𞤤 𞤩𞤫𞤲 𞤸𞤮𞤤𞥆𞤢𞥄𞤤𞤭 𞤭𞤱𞤣𞤭 𞤥𞤢𞤳𞥆𞤮 𞤼𞤢𞤸𞤮. 𞤇𞤫 𞤸𞤮𞤤𞥆𞤭𞥅 𞤼𞤵𞤲 𞤱𞤮𞤲𞤣𞤫 𞤧𞤵𞤳𞤢 𞤮𞤲 𞤳𞤮 𞤩𞤢𞤤𞤫𞥅𞤶𞤮. 𞤐𞤮 𞤸𞤢𞤧𞤭𞥅 𞤲𞤮𞤲 𞤳𞤢 𞤼𞤢𞤱𞤭 𞤳𞤮 𞤘𞤭𞤲𞤫 𞤱𞤮𞤲𞤭 𞤭𞤱𞤣𞤭 𞤥𞤢𞤳𞥆𞤮.
𞤑𞤮 𞤻𞤢𞤤𞤲𞤣𞤫𞤲 𞥒𞥙 𞤤𞤫𞤱𞤪𞤵 𞤃𞤮𞤪𞤧𞤮 𞤬𞤫𞤰𞥆𞤵𞤲’𞤣𞤵⹁ 𞤱𞤢𞤯𞤭 𞤣𞤵𞥅𞤩𞤭 𞥒𞥐 𞤺𞤭𞤤𞤢 𞤬𞤵𞤪𞤫𞥅𞤶𞤭 𞤒𞤢𞥄𞤺𞤭𞥅𞤲 𞤫 𞤊𞤮𞤣𞤫 𞤴𞤭𞥅𞤼𞤢𞥄 𞤫 𞤲𞤣𞤫𞤪 𞤶𞤭𞤪𞤺𞤭𞤱𞤢𞤤 𞤅𞤢𞤦𞤫𞤲𞤢𞥄. 𞤖𞤢𞤪𞤭 𞤩𞤫 𞤼𞤭𞤥𞥆𞤭𞤲𞤢𞥄𞤤𞤭 𞤸𞤢𞤴 𞤣𞤵𞥅𞤩𞤭 𞥑𞥕. 𞤃𞤢𞥄𞤴𞤣𞤫 𞤥𞤢𞤩𞥆𞤫 𞤴𞤵𞤪𞤥𞤵𞤲𞤮 𞤴𞤭𞤥𞤩𞤫 𞤢𞤣𞤵𞤲𞤢𞥄𞤪𞤵 𞤲𞤣𞤵𞤲 𞤬𞤮𞤼𞤢⹁ 𞤩𞤢𞤲𞤺𞤭𞤲𞤭 𞤼𞤢𞤥𞤨𞤫𞤪𞤫 𞤫 𞤷𞤢𞤯𞤫𞥅𞤤𞤫 𞤲𞤺𞤵𞥅𞤪𞤲𞤣𞤢𞤥 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫.
𞤒𞤢𞤸𞤣𞤵 𞤱𞤫𞤤𞤭𞥅 𞤱𞤮𞥅⹁ 𞤧𞤭 𞤸𞤫𞤱𞤼𞤮𞤴𞤢𞥄𞤥𞤢. 𞤖𞤢𞤪𞤢𞤴 𞤱𞤮𞤼𞤢 𞤬𞤢𞥄𞤤𞤫 𞤴𞤢𞤸𞤣𞤵 𞤶𞤢𞤲𞤢𞤲𞤭𞤪𞤭 𞤱𞤮𞤲𞤵 𞤧𞤢𞤦𞤵 𞤲𞤫𞤯𞥆𞤮 𞤴𞤫𞥅𞤦𞤵𞤣𞤫 𞤱𞤮𞤲𞤳𞤭𞥅 𞤥𞤵𞤲.
𞤑𞤮 𞤄𞤫𞤲𞤴𞤢𞤥𞤭𞥅𞤲 𞤐𞤫𞤼𞤴𞤢𞤸𞤵𞥅⹁ 𞤢𞤪𞤣𞤮 𞤤𞤢𞥄𞤥𞤵 𞤲𞤺𞤵𞤲 𞤋𞤧𞤪𞤢𞥄𞤭𞥅𞤤𞤢⹁ 𞤱𞤮𞤲𞤯𞤮 𞤳𞤢𞤣𞤭 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤭𞤲𞥆𞤫𞤼𞤫𞥅𞤲𞤣𞤫 𞤂𞤭𞤳𞤵𞤣⹁ 𞤱𞤮𞤲𞤭 𞤳𞤮 𞤸𞤮𞥅𞤪𞤫𞥅𞤶𞤮 𞤋𞤧𞤪𞤢𞥄𞤭𞥅𞤤𞤢 𞤮𞤲⹁ 𞤈𞤵𞥅𞤾𞤫𞤲 𞤈𞤭𞤬𞤤𞤭𞥅𞤲⹁ 𞤧𞤵𞤩𞤭𞥅 𞤬𞤭𞥅 𞤶𞤮𞤯𞥆𞤭𞤲𞤼𞤭𞤲𞤺𞤮𞤤 𞤤𞤢𞥄𞤥𞤵 𞤲𞤺𞤵𞤲. 
𞤄𞤢𞤯𞤼𞤢𞤲𞤫 𞤧𞤵𞤩𞤮 𞤱𞤢𞤯𞤵 𞤲𞤺𞤮𞤲 𞤻𞤢𞤤𞤲𞤣𞤫 𞥑𞥗 𞤅𞤭𞤤𞤼𞤮⹁ 𞤬𞤫𞤣𞥆𞤫 𞤸𞤢𞤴 𞤱𞤮𞥅𞤼𞤫𞤪𞤫 𞤸𞤫𞤩𞤢𞥄𞤤𞤭 𞤫𞤥𞤦𞤫𞤪𞤫 𞤶𞤵𞤤𞥆𞤫 𞤼𞤮𞤯𞥆𞤢𞥄𞤯𞤫 𞤯𞤫𞤲 𞤬𞤭𞥅 𞤤𞤢𞥄𞤥𞤢𞤺𞤮𞤤. 𞤍𞤵𞤲 𞤳𞤮 𞤶𞤵𞤤𞥆𞤫 𞥖𞥑. 𞤂𞤭𞤳𞤵𞥅𞤣 𞤳𞤮 𞥓𞥒 𞤸𞤫𞤩𞤭⹁ 𞤦𞤢𞤳𞤢-𞤫-𞤣𞤢𞤲𞤫 𞤸𞤫𞤩𞤭 𞥓𞥓. 
𞤖𞤮𞥅𞤪𞤫𞥅𞤶𞤮 𞤤𞤫𞤴𞤣𞤭 𞤲𞤣𞤭𞤲 𞤶𞤮𞤲𞥆𞤭𞥅 𞤄𞤫𞤲𞤴𞤢𞤥𞤭𞥅𞤲 𞤦𞤢𞤤𞤯𞤫 𞥒𞥘 𞤣𞤭𞥅𞤧𞤮𞤲’𞤣𞤭𞤪𞤺𞤮𞤤 𞤫 𞤨𞤫𞤤𞥆𞤫 𞤸𞤫𞤣𞥆𞤭𞥅𞤯𞤫 𞤯𞤫𞤲 𞤲𞤺𞤢𞤥 𞤲𞤮 𞤮 𞤸𞤫𞤩𞤭𞤪𞤢 𞤶𞤵𞤤𞥆𞤫 𞥖𞥑. 𞤑𞤮𞤲𞤮 𞤲𞤫𞥅𞤩𞤢𞤼𞤢𞥄 𞤼𞤭𞤥𞥆𞤢 𞤴𞤮𞤲𞤼𞤫𞤪𞤫 𞤺𞤭𞤤𞤢 𞤮 𞤼𞤮𞤯𞥆𞤢𞥄 𞤴𞤮 𞤮 𞤲𞤣𞥆𞤢𞤪𞤵 𞤧𞤭 𞤮 𞤱𞤢𞥄𞤱𞤢𞤴 𞤸𞤫𞤩𞤵𞤣𞤫 𞤯𞤫𞤲 𞤶𞤵𞤤𞥆𞤫. 𞤅𞤭 𞤮 𞤱𞤢𞥄𞤱𞤢𞥄𞤤𞤭⹁ 𞤮 𞤪𞤵𞤼𞥆𞤮𞤼𞤮 𞤫 𞤤𞤢𞥄𞤥𞤯𞤮 𞤮𞤲 𞤬𞤭𞥅 𞤲𞤮 𞤮𞤲𞤯𞤮𞤲 𞤼𞤮𞤯𞥆𞤮𞤪𞤢 𞤘𞤢𞤲𞤧⹁ 𞤸𞤮𞥅𞤪𞤫𞥅𞤶𞤮 𞤬𞤫𞤣𞥆𞤫 𞤄𞤢𞤳𞤢-𞤫-𞤁𞤢𞤲𞤫 𞤲𞤣𞤫𞤲. 
𞤑𞤢 𞤬𞤫𞤱𞤲𞤣𞤭𞥅 𞤯𞤮𞥅 𞤸𞤢𞤲𞤣𞤫⹁ 𞤄𞤫𞤲𞤴𞤢𞤥𞤭𞥅𞤲 𞤪𞤮𞤲𞤳𞤵 𞤲𞤮 𞤮 𞤥𞤮𞥅𞤩𞤼𞤭𞤲’𞤣𞤭𞤪𞤢 𞤶𞤵𞤤𞥆𞤫 𞥖𞥑. 𞤚𞤭𞤶𞥆𞤢𞥄𞤳𞤢 𞤳𞤢𞤣𞤭 𞤲𞤣𞤫 𞤮 𞤱𞤢𞥄𞤱𞤭 𞤥𞤮𞥅𞤩𞤼𞤭𞤲’𞤣𞤭𞤪𞤣𞤫 𞤯𞤫𞤲. 𞤑𞤮𞤲𞤮 𞤲𞤮𞤲⹁ 𞤩𞤢𞤴𞤼𞤭 𞤳𞤮 𞤢𞤲𞤣𞤭𞤪𞤢𞥄𞤯𞤮 𞤴𞤭𞥅𞤤𞤢 𞤴𞤭𞥅𞤤𞤼𞤢 𞤬𞤭𞥅 𞤤𞤢𞥄𞤥𞤵⹁ 𞤮𞤥𞤮 𞤸𞤫𞤯𞤢𞥄 𞤸𞤢𞥄 𞤻𞤢𞤤𞤲𞤣𞤫 𞤦𞤢𞤤𞤯𞤫 𞥒𞥘 𞤯𞤫𞤲 𞤼𞤭𞤥𞥆𞤭. 
𞤅𞤮 𞤼𞤢𞤱𞤭𞥅 𞤸𞤢𞤴 𞤺𞤮𞥅𞤼𞤮 𞤫 𞤩𞤫𞥅 𞤯𞤭𞤯𞤮 𞤱𞤢𞥄𞤱𞤢𞥄𞤤𞤭 𞤸𞤫𞤩𞤵𞤣𞤫 𞤶𞤵𞤤𞥆𞤫 𞥖𞥑 𞤼𞤮𞤯𞤢𞥄𞤯𞤫 𞤯𞤫𞤲⹁ 𞤧𞤵𞤩𞤮 𞤲𞤺𞤮𞤲 𞤬𞤵𞤯𞥆𞤭𞤼𞤫𞤼𞤫 𞤳𞤢𞤣𞤭. 𞤋𞤧𞤪𞤢𞥄𞤭𞥅𞤤𞤢𞥄𞤩𞤫 𞤩𞤫𞤲 𞤬𞤢𞥄𞤤𞤢𞥄𞤳𞤢 𞤯𞤵𞤲⹁ 𞤧𞤢𞤦𞤵𞤲𞤢 𞤱𞤮𞤲𞤢𞤴 𞤤𞤢𞥄𞤦𞤭 𞤼𞤢𞤼𞤭 𞤫 𞤲𞤣𞤫𞤪 𞤸𞤭𞤼𞤢𞥄𞤲𞤣𞤫 𞤱𞤮𞥅𞤼𞤫𞤪𞤫⹁ 𞤫𞤩𞤫 𞤲𞤮𞤣𞥆𞤭𞤼𞤫𞥅𞤣𞤫 𞤬𞤭𞥅 𞤧𞤵𞤩𞤮
𞤉𞤪𞤣𞤮𞤺𞤢𞥄𞤲 𞤸𞤫𞤪𞤧𞤭𞤪𞤢𞥄𞤤𞤭 𞤳𞤮𞤲𞤺𞤵𞤯𞤭 𞤥𞤵𞤲 𞤯𞤭𞤲
𞤃𞤮𞤪𞤧𞤭𞥅⹁ 𞤫 𞤳𞤢𞤧𞤮𞥅𞤶𞤭⹁ 𞤫 𞤈𞤮𞤸𞤭𞤲𞤺𞤢𞥄⹁ 𞤫 𞤆𞤢𞤤𞤫𞤧𞤼𞤭𞥅𞤲⹁ 𞤫 𞤳𞤢𞤧𞤥𞤭𞥅𞤪⹁ 𞤳𞤮 𞤯𞤭𞥅 𞤱𞤮𞤲𞥆𞤮𞥅 𞤼𞤭𞥅𞤼𞤮𞥅𞤯𞤫 𞤴𞤫𞤱𞤼𞤫𞤪𞤫 𞤉𞤪𞤣𞤮𞤺𞤢𞥄𞤲 𞤲𞤣𞤫𞤲 𞤼𞤮 𞤥𞤮𞥅𞤩𞤼𞤮𞤲’𞤣𞤭𞤪𞤢𞤤 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭.(𞤐𞤭𞤱𞤴𞤮𞤪𞤳)
𞤂𞤢𞥄𞤥𞤯𞤮 𞤚𞤵𞤪𞤳𞤭𞥅 𞤮𞤲⹁ 𞤈𞤢𞤶𞤢𞤦 𞤚𞤢𞤴𞥆𞤭𞤦 𞤉𞤪𞤣𞤮𞤺𞤢𞥄𞤲 𞤱𞤫𞤪𞤤𞤭𞤳𞤫 𞤳𞤮𞤲𞤺𞤵𞤯𞤭 𞤳𞤢 𞤥𞤮𞥅𞤩𞤼𞤮𞤲’𞤣𞤭𞤪𞤢𞤤 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭⹁ 𞤫 𞤬𞤫𞥅 𞤺𞤫𞤩𞤫 𞤸𞤫𞥅𞤱𞤵𞤯𞤫 𞤴𞤮𞤱𞤮𞤲’𞤣𞤭𞤪𞤯𞤫 𞤫 𞤭𞤧𞤤𞤢𞥄𞤥 𞤲𞤣𞤫𞤪 𞤱𞤭𞤲𞤣𞤫𞤪𞤫 𞤲𞤣𞤫𞤲. 𞤑𞤮 𞤱𞤢 𞤲𞤮𞤲 𞤳𞤢𞤣𞤭⹁ 𞤫 𞤨𞤮𞤤𞤺𞤢𞤤 𞤥𞤢𞤱𞤲𞤺𞤢𞤤 𞤱𞤮𞤲𞤵𞤲’𞤺𞤢𞤤  𞤣𞤮𞤱 𞤤𞤫𞤴𞤯𞤫 𞤳𞤫𞥅𞤪𞤭𞤲𞤢𞥄𞤯𞤫 𞤱𞤮𞤲𞤢𞤲𞤣𞤫 𞤲𞤶𞤵𞤩𞥆𞤵𞤣𞤭 𞤱𞤭𞤲𞤣𞤫𞤪𞤫𞤴𞤢𞤲𞤳𞤮𞥅𞤪𞤭 𞤲𞤣𞤭𞤲.
𞤂𞤢𞥄𞤥𞤯𞤮 𞤚𞤵𞤪𞤳𞤭𞥅 𞤮𞤲⹁ 𞤮 𞤫𞤱𞤲𞤭𞤳𞤫 𞤢𞤣𞤵𞤲𞤢 𞤮𞤲 𞤬𞤮𞤱 𞤲𞤣𞤫 𞤩𞤫 𞤰𞤫𞤼𞥆𞤢𞤼𞤢 𞤨𞤫𞤸𞤫 𞤪𞤫𞤢𞤴𞤯𞤫 𞤶𞤭𞥅𞤩𞤮𞤤𞤣𞤵 𞤲𞤫𞤯𞥆𞤢𞥄𞤳𞤵 𞤱𞤮𞤲𞤵 𞤲𞤺𞤵 𞤅𞤵𞥅𞤪𞤭𞤴𞤢 𞤲𞤺𞤵𞤲. 𞤌𞤲 𞤫𞥅𞤱𞤭𞤳𞤫 𞤳𞤢𞤣𞤭 𞤪𞤫𞤲𞤣𞤮 𞤢𞤣𞤵𞤲𞤢𞤴𞤢𞤲𞤳𞤫𞥅𞤱𞤮 𞤲𞤺𞤮𞤲⹁ 𞤲𞤣𞤫 𞤲𞤺𞤮 𞤻𞤭𞥅𞤩𞤭𞤲𞤼𞤢 𞤳𞤭𞤧𞤢𞤤 𞤫 𞤧𞤢𞤸𞤪𞤫 𞤋𞤣𞤤𞤭𞥅𞤦⹁ 𞤲𞤣𞤫𞤪 𞤅𞤵𞥅𞤪𞤭𞤴𞤢. 
“𞤉𞤲 𞤱𞤢𞥄𞤱𞤢𞤼𞤢𞥄 𞤣𞤢𞤻𞤢𞤲𞤣𞤫 𞤷𞤢𞤯𞤫𞥅𞤤𞤫 𞤱𞤮𞤲𞤯𞤫 𞤅𞤵𞥅𞤪𞤭𞤴𞤢 𞤯𞤫𞤲 𞤬𞤫𞤸𞤪𞤫 𞤻𞤭𞥅𞤩𞤢𞤴𞤲𞤣𞤫⹁ 𞤧𞤭 𞤱𞤮𞤲𞤢𞥄 𞤲𞤣𞤫 𞤣𞤢𞤯𞤼𞤮𞤪𞤯𞤫𞤲 𞤳𞤮𞤲𞤺𞤮𞤤 𞤺𞤮𞥅𞤼𞤮𞤤 𞤫 𞤬𞤫𞥅 𞤨𞤫𞤤𞥆𞤫 𞤮𞤱𞤲𞤮𞥅𞤶𞤫”⹁(organisation terroriste). 𞤑𞤮 𞤯𞤵𞤲 𞤱𞤮𞤲𞤭 𞤳𞤮 𞤉𞤪𞤣𞤮𞤺𞤢𞥄𞤲 𞤸𞤮𞤤𞥆𞤭.
𞤌 𞤽𞤢𞤼𞤭𞥅𞤳𞤫 𞤫 𞤸𞤭𞤥𞥆𞤫𞤪𞤫 𞤪𞤫𞤵𞤺𞤮𞤤 𞤣𞤫𞤲𞤼𞤫 𞤺𞤮𞤤𞥆𞤮𞥅𞤩𞤫 𞤑𞤭𞤪𞤣𞤭𞤧𞤼𞤢𞤲𞤩𞤫 𞤱𞤮𞤲𞤭𞤪𞤩𞤫 𞤬𞤵𞤯𞤲𞤢𞥄𞤲𞤺𞤫 𞤊𞤢𞤪𞤢𞤼 𞤅𞤵𞥅𞤪𞤭𞤴𞤢 𞤩𞤫𞤲 .
𞤌 𞤶𞤮𞥅𞤨𞤭𞥅 𞤳𞤢𞤣𞤭 𞤱𞤮𞤲𞤣𞤫 𞤚𞤵𞤪𞤳𞤭𞥅 𞤣𞤢𞤲𞤣𞤭𞥅 𞥓𞥒𞥐𞥐𞥐 𞤼𞤵𞤽𞤢𞤪𞤢𞤲𞤳𞤫𞥅𞤩𞤫 𞤢𞤧𞤳𞤢𞤴𞤣𞤭𞤴𞤢𞤲𞤳𞤮𞥅𞤩𞤫 𞤴𞤮𞥅𞤤𞤢𞥄𞤣𞤫 𞤳𞤢 𞤥𞤢𞥄𞤴𞤮 𞤫 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫” 𞤫 𞤥𞤫𞤲 𞤲𞤢𞤩𞤼𞤭𞥅 𞤼𞤵𞤽𞤢𞤪𞤢𞤲𞤳𞤫𞥅𞤩𞤫 𞥕𞥘𞥐𞥐𞥐 𞤩𞤫 𞤱𞤮𞤲𞤢𞥄 𞤅𞤵𞥅𞤪𞤭𞤴𞤢𞤲𞤢𞥄𞤩𞤫 𞤳𞤢 𞤤𞤫𞤴𞤯𞤫 𞤥𞤢𞤩𞥆𞤫”. 

𞤉𞤪𞤣𞤮𞤺𞤢𞥄𞤲 𞤲𞤮 𞤲𞤭𞤥𞤧𞤭⹁ 𞤼𞤢𞤱𞤣𞤫 𞤯𞤵𞤲 𞤫 𞤴𞤢𞥄𞤱𞤵𞤣𞤫 𞤢𞤣𞤵𞤲𞤢 𞤮𞤲 𞤴𞤫𞤶𞥆𞤭𞤼𞤭𞥅 𞤨𞤢𞤴𞤳𞤵𞤲 𞤅𞤵𞥅𞤪𞤭𞤴𞤢⹁ 𞤋𞤤𞤢𞤲 𞤑𞤵𞤪𞤣𞤭𞥅⹁ 𞤥𞤢𞥄𞤴𞤭𞤪𞤲𞤮𞥅𞤳𞤵𞤲 𞤴𞤮𞥅𞤤𞤢𞥄𞤪𞤫 𞤳𞤢 𞤥𞤢𞥄𞤴𞤮 𞤫 𞤤𞤢𞥄𞤱𞤮𞤤 𞤉𞤪𞤮𞤨.” 𞤏𞤮𞤼𞤢 𞤮𞤲 𞤴𞤫𞤶𞥆𞤭𞤼𞤵⹁ 𞤴𞤮𞤲𞤼𞤢 𞤮𞤲 𞤲𞤮 𞤱𞤢𞥄𞤱𞤭 𞤴𞤭𞥅𞤤𞤢𞥄𞤣𞤫 𞤸𞤢𞤪𞤢 𞤮𞤲𞤮𞤲 𞤳𞤢𞤣𞤭⹁ 𞤮𞤯𞤮𞤲 𞤫 𞤧𞤭𞤬𞤢 𞤮𞤲 𞤢𞤤𞤸𞤢𞥄𞤤𞤭”⹁ 𞤳𞤮 𞤯𞤵𞤲 𞤮 𞤸𞤮𞤤𞥆𞤭. 
𞤗𞤵𞤣𞤵𞤧 𞤫 𞤑𞤢𞤧𞤥𞤭𞥅𞤪
𞤑𞤮 𞤴𞤮𞤱𞤭𞤼𞤭𞥅 𞤫 𞤆𞤢𞤤𞤫𞤧𞤼𞤭𞥅𞤲 𞤳𞤮𞤲⹁ 𞤤𞤢𞥄𞤥𞤯𞤮 𞤚𞤵𞤪𞤳𞤭𞥅 𞤮𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢⹁ 𞤔𞤵𞤩𞥆𞤵𞤣𞤭 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭 𞤲𞤮 𞤸𞤢𞥄𞤲𞤭 𞤱𞤢𞤤𞥆𞤭𞤪𞤣𞤫 𞤆𞤢𞤤𞤫𞤧𞤼𞤭𞥅𞤲 𞤳𞤮 𞤩𞤵𞤪𞤭 𞤬𞤮𞤣𞤮𞥅𞤶𞤫.
𞤌 𞤩𞤫𞤴𞤣𞤭⹁ “𞤅𞤭 𞤦𞤫𞥅𞤤𞤮𞤤 𞤥𞤫𞤲 𞤲𞤺𞤮𞤤 𞤥𞤫𞤥𞥆𞤭𞤲𞤢𞤲𞤢𞥄𞤳𞤭 𞤲𞤣𞤫𞥅 𞤥𞤢𞤴𞤣𞤫  𞤮𞥅 𞤣𞤫𞤦𞥆𞤮 𞤨𞤢𞤤𞤫𞤧𞤼𞤭𞤲𞥆𞤢𞥄𞤶𞤮 𞤼𞤮𞥅𞤻𞤢𞥄𞤯𞤮 𞤥𞤮 𞤩𞤫𞥅 𞤳𞤮𞤲𞥆𞤮𞥅𞤩𞤫 𞤋𞤧𞤪𞤢𞥄𞤴𞤭𞥅𞤤𞤢 𞤱𞤢𞤪𞤭⹁ 𞤸𞤢𞤪𞤢𞤴 𞤸𞤢𞤲𞤣𞤫 𞤳𞤢𞤣𞤭⹁ 𞤸𞤢𞥄𞤤𞤢 𞤳𞤢𞤲 𞤢𞤤𞤢𞥄 𞤥𞤢𞥄𞤲𞤢𞥄”.  
𞤌 𞤶𞤢𞤲𞤼𞤭𞤳𞤫 𞤱𞤮𞤲𞤣𞤫𞤥𞤢 𞤶𞤮𞤲𞤣𞤫 𞤸𞤭𞤱𞤢𞥄𞤪𞤫 𞤔𞤵𞤩𞥆𞤵𞤣𞤭 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭 𞤼𞤢𞤦𞤭𞤲𞤼𞤭𞤲𞤢𞥄𞤤𞤭 𞤣𞤢𞤣𞤭𞤼𞤢𞥄𞤶𞤫 (résolutions) 𞤯𞤫𞤲 𞤣𞤮𞤱 𞤋𞤧𞤪𞤢𞥄𞤭𞥅𞤤𞤢. 𞤌 𞤤𞤢𞤲𞤣𞤭𞤼𞤭𞥅⹁ 𞤸𞤮𞤤 𞤳𞤮 𞤱𞤮𞤲𞤭 𞤲𞤢𞤬𞤮𞥅𞤪𞤫 𞤲𞤣𞤭𞥅 𞤔𞤵𞤩𞥆𞤵𞤣𞤭 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭⹁ 𞤧𞤭 𞤨𞤫𞤱𞤶𞤫 𞤥𞤫𞤲 𞤯𞤫𞤲 𞤦𞤢𞤯𞤼𞤭𞤲𞤼𞤢𞥄 𞤫 𞤥𞤫𞤲؟ 𞤑𞤮 𞤸𞤮𞤲𞤼𞤮 𞤲𞤵𞤲𞤯𞤢𞤤 𞤲𞤺𞤢𞤤 𞤣𞤢𞤻𞤫𞤼𞤫𞥅؟
“𞤑𞤵𞤲𞤼𞤢𞤤 𞤲𞤺𞤢𞤤 𞤳𞤮 𞤶𞤮𞤯𞥆𞤭𞤲𞤺𞤮𞤤 𞤳𞤭𞤧𞤢𞤲 𞤤𞤢𞥄𞤥𞤵 𞤆𞤢𞤤𞤫𞤧𞤼𞤭𞥅𞤲 𞤲𞤺𞤵𞤲 𞤲𞤮 𞤲𞤫𞤱𞤮𞤪𞤭 𞤳𞤢𞤤𞤢. 𞤂𞤢𞤪𞤢𞤤 𞤣𞤭𞤥𞤢𞤤 𞤫 𞤳𞤫𞥅𞤪𞤭 𞤯𞤭𞤲 𞥑𞥙𞥖𞥗 𞤱𞤮𞤲𞤣𞤵𞤣𞤫 𞤫 𞤤𞤢𞥄𞤥𞤮𞤪𞤣𞤫 𞤱𞤮𞤲𞤣𞤫 𞤬𞤵𞤯𞤲𞤢𞥄𞤲𞤺𞤫 𞤔𞤫𞤪𞤵𞤧𞤢𞤤𞤫𞤥”. 𞤍𞤵𞤥 𞤱𞤮𞤲𞤭 𞤳𞤮 𞤌 𞤸𞤮𞤤𞥆𞤭. 
𞤂𞤢𞥄𞤥𞤯𞤮 𞤚𞤵𞤪𞤳𞤭𞥅 𞤮𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤼𞤵𞤬𞤵𞤲𞤣𞤫 𞤑𞤢𞤧𞤥𞤭𞥅𞤪 𞤲𞤣𞤫𞤲 𞤲𞤮 𞤥𞤵𞥅𞤧𞤫𞥅𞤣𞤫  𞤬𞤢𞤴𞤣𞤢 𞤬𞤢𞤤𞥆𞤫𞤪𞤫 𞤥𞤢𞤱𞤲𞤣𞤫 𞤫 𞤸𞤮𞥅𞤪𞤫 𞤣𞤢𞤣𞤭𞤼𞤢𞥄𞤶𞤫 𞤶𞤮𞤲𞤣𞤫 𞤳𞤭𞤧𞤢𞤤 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭 ( conseil de sécurité des nations unies). 𞤑𞤢𞤣𞤭⹁ 𞤮 𞤧𞤭𞤬𞤼𞤭𞤲𞤭𞥅 𞤦𞤢𞤯𞤼𞤢𞤲𞤫 𞤴𞤵𞤪𞤥𞤵𞤯𞤫 𞤯𞤫 𞤼𞤵𞥅𞤽𞤢𞤪𞤢𞤲𞤳𞤫𞥅𞤩𞤫 𞤈𞤮𞤸𞤭𞤲𞤶𞤢𞥄 𞤱𞤮𞤲𞤭 𞤫 𞤥𞤵𞤲.
𞤂𞤢𞥄𞤥𞤭𞤯𞤮 𞤼𞤵𞤪𞤳𞤭𞤲𞥆𞤢𞥄𞤩𞤫 𞤮𞤲 𞤬𞤮𞤣𞤭 𞤱𞤫𞥅𞤩𞤭𞤼𞤵𞤺𞤮𞤤 𞤳𞤵𞤥𞤨𞤭𞤼𞤫 𞤫 𞤬𞤫𞥅 𞤥𞤢𞤴𞤣𞤫 𞤸𞤫𞤧𞤤𞤮𞥅𞤱𞤮𞤅𞤢𞤱𞤵𞥅𞤣𞤭𞥅 𞤭𞤲𞥆𞤫𞤼𞤫𞥅𞤯𞤮  𞤔𞤢𞤥𞤢𞤤 𞤑𞤢𞥄𞤧𞤮𞤺𞤭𞥅. 𞤑𞤮 𞤮𞥅 𞤬𞤵𞤪𞤫𞥅 𞤥𞤵𞤥 𞤴𞤭𞥅𞤼𞤢𞤲𞤮𞥅 𞤳𞤢 𞤳𞤮𞤲𞤧𞤭𞤤𞤢𞥄 𞤅𞤢𞤱𞤵𞤣𞤭𞥅 𞤲𞤣𞤫𞤪 𞤋𞤧𞤼𞤢𞤲𞤦𞤵𞥅𞤤. 𞤑𞤮 𞤱𞤢 𞤲𞤮𞤲 𞤳𞤢𞤣𞤭⹁ 𞤫 𞤲𞤦𞤢𞥄𞤣𞤭 𞤥𞤢𞥄𞤴𞤣𞤫 𞤤𞤢𞥄𞤥𞤯𞤮 𞤃𞤭𞤧𞤪𞤢 𞤳𞤭𞤯𞥆𞤮 𞤮𞤲 𞤃𞤢𞤥𞥆𞤢𞤣𞤵 𞤃𞤮𞤪𞤧𞤭𞥅⹁ 𞤧𞤢𞤦𞤵 𞤥𞤢𞥄𞤴𞤣𞤫 𞤥𞤢𞤳𞥆𞤮 𞤲𞤣𞤫𞤲 𞤳𞤮 𞤥𞤢𞥄𞤴𞤣𞤫 𞤩𞤢𞤧𞤭𞤲𞤣𞤫.
𞤔𞤮𞤺𞤢𞤤 𞤲𞤵𞤳𞤭𞤤𞤫𞥅𞤪
𞤉 𞤬𞤮𞤲𞤺𞤮 𞤺𞤮𞥅⹁ 𞤉𞤪𞤣𞤮𞤺𞤢𞥄𞤲 𞤸𞤮𞤤𞥆𞤭𞥅 𞤱𞤮𞤲𞤣𞤫𞤥𞤢 𞤣𞤮𞥅𞤤𞤫 𞤲𞤵𞤳𞤭𞤤𞤫𞥅𞤪 𞤯𞤫𞤲 𞤳𞤮 𞤴𞤮 𞤯𞤫 𞤣𞤵𞤽𞤢𞤲𞤫 𞤬𞤮𞤱 𞤱𞤢𞤤𞥆𞤢 𞤯𞤫 𞤼𞤮𞤽𞤢𞤲𞤫𞥅 𞤤𞤫𞤴𞤯𞤫 𞤯𞤫𞤲 𞤬𞤮𞤬⹁ 𞤫 𞤸𞤢𞥄𞤶𞤢𞤲𞤣𞤫. “𞤀𞤧𞤬𞤮𞤼𞤲𞤵𞤺𞤮𞤤” 𞤸𞤢𞤳𞥆𞤵𞤲𞤣𞤫 𞤤𞤫𞤴𞤯𞤫 𞤯𞤫𞤲 𞤫 𞤲𞤣𞤫𞥅 𞤼𞤮𞤩𞥆𞤫𞤪𞤫 𞤤𞤭𞥅𞤰𞤢𞤴 𞤬𞤵𞤳𞥆𞤭𞤲𞤢 𞤲𞤢𞤲𞤮𞤲’𞤣𞤭𞤪𞤢𞤤 𞤱𞤭𞤲𞤣𞤫𞤪𞤴𞤢𞤲𞤳𞤮𞤱𞤢𞤤 𞤲𞤺𞤢𞤤.
“𞤁𞤢𞤪𞤲𞤣𞤫 𞤥𞤢𞤳𞥆𞤮 𞤲𞤣𞤫𞤲 𞤫 𞤬𞤫𞥅 𞤣𞤮𞥅𞤤𞤫 𞤲𞤵𞤳𞤭𞤤𞤫𞥅𞤪⹁ 𞤳𞤮 𞤴𞤮 𞤼𞤮𞤽𞤢𞤲𞤫 𞤬𞤮𞤬 𞤱𞤢𞤤𞥆𞤢 𞤣𞤵𞤽𞤢𞤲𞤫𞥅 𞤬𞤮𞤨”⹁ 𞤳𞤮 𞤯𞤵𞤲 𞤱𞤮𞤲𞤭 𞤳𞤮 𞤮 𞤸𞤮𞤤𞥆𞤭 𞤳𞤢 𞤥𞤮𞥅𞤩𞤼𞤮𞤲’𞤣𞤭𞤪𞤢𞤤 𞤘𞤫𞤲𞤯𞤭 𞤆𞤮𞤼𞥆𞤵𞤯𞤭.
𞤑𞤮 𞤴𞤮𞤱𞤮𞤲𞤣𞤭𞤪𞤭 𞤫 𞤶𞤮𞤺𞤢𞤤𞤶𞤭 𞤥𞤵𞤲𞤷𞤢𞤴𞤯𞤭 𞤸𞤵𞥅𞤩𞤵𞤯𞤭⹁ ” 𞤮 𞤸𞤮𞤤𞥆𞤭𞥅: 𞤲𞤫𞤱𞤲𞤢 𞤲𞤮𞤲 𞤳𞤢𞤤𞤢 𞤤𞤫𞤴𞤣𞤭⹁ 𞤥𞤢𞥄𞤯𞤵𞤲 𞤼𞤮𞤽𞤢𞤲𞤮𞤲 𞤳𞤢𞤤𞤢 𞤤𞤫𞤴𞤣𞤭. 𞤍𞤮𞤲 𞤸𞤢𞤪𞤢𞤴 𞤫𞤤𞥆𞤢 𞤮𞤲 𞤻𞤢𞤱𞤲𞤣𞤭𞤪𞤢𞥄𞤥𞤢 𞤲𞤵𞤲𞤯𞤢𞤤”. 
𞤉 𞤬𞤭𞥅 𞤲𞤶𞤵𞤩𞥆𞤵𞤣𞤭 𞤱𞤭𞤲𞤣𞤫𞤪𞤫𞤴𞤢𞤲𞤳𞤮𞥅𞤪𞤭 𞤲𞤣𞤭𞤲⹁ 𞤥𞤮𞥅𞤣𞤭 𞤉𞤪𞤣𞤮𞤺𞤢𞥄𞤲 𞤸𞤮𞤤𞥆𞤭𞥅: 𞤱𞤮𞤲𞤣𞤫 𞤬𞤭𞥅 𞤳𞤭𞤧𞤢𞤤 𞤲𞤺𞤢𞤤 𞤲𞤮  𞤸𞤢𞤼𞤮𞤲𞤶𞤭𞤲𞤭 𞤫 𞤬𞤫𞤱𞤲𞤭𞤼𞤫𞥅𞤣𞤫 𞤲𞤮 𞤼𞤫𞤲𞤼𞤭𞤪𞤭”⹁ 𞤮 𞤩𞤫𞤴𞤣𞤭 𞤳𞤢𞤣𞤭: ” 𞤃𞤫𞤲 𞤱𞤢𞤯𞤭𞥅 𞤥𞤮𞥅𞤣𞤭 𞤊𞤵𞤤𞤳𞤢𞤲 𞤄𞤮𞤶𞤳𞤫𞤪 𞤳𞤢 𞤢𞤪𞤣𞤢𞤺𞤮𞤤 𞤶𞤮𞥅𞤯𞤢𞤲𞤣𞤫 𞤲𞤦𞤢𞤼𞤭𞤪𞤣𞤵 𞤑𞤵𞥅𞤩𞤢𞤤 𞤘𞤫𞤲𞤯𞤭 𞤨𞤮𞤼𞥆𞤵𞤯𞤭.
𞤌𞤥𞤮 𞤼𞤢𞤥𞤰𞤭𞤲𞤭𞥅 𞤳𞤢𞤣𞤭 𞤳𞤢 𞤬𞤭𞤴𞤢𞥄𞤳𞤫 𞤋𞤪𞤢𞤲 𞤮𞤲 𞤴𞤫𞤱𞤼𞤭𞤪𞤢𞥄 𞤳𞤫𞤱𞤼𞤵𞤺𞤮𞤤 𞤥𞤢𞤤𞥆𞤢 𞤸𞤢𞤳𞥆𞤭𞤤 𞤫 𞤸𞤢𞤨𞥆𞤵 𞤲𞤺𞤵 𞤱𞤮𞤯𞥆𞤢𞥄.
 𞤉 𞤳𞤵𞤯𞤮𞤤: 𞤢𞤦𞤣𞤵𞤪𞤢𞤸𞤥𞤢𞥄𞤲 𞤥𞤮 𞤣𞤢𞥄𞤱𞤵𞥅𞤣𞤢 𞤶𞤢𞤤𞥆𞤮𞤉𞤪𞤣𞤮𞤺𞤢𞤲.
𞤄𞤭𞤧𞤢𞥄𞤱/ 𞤺𞤭𞤲𞤫. 
𞤙𞤢𞤤𞤲𞤣𞤫 𞥒𞥕 𞤧𞤭𞤤𞤼𞤮 𞥒𞥐𞥑𞥙.

𞤅𞤢𞥄𞤳𞤵𞤼𞤵 𞤳𞤢اضغط للمشاركة على تويتر (فتح في نافذة جديدة)انقر للمشاركة على فيسبوك (فتح في نافذة جديدة)اضغط لتشارك على LinkedIn (فتح في نافذة جديدة)اضغط لمشاركة الموضوع على Reddit (فتح في نافذة جديدة)اضغط للمشاركة على Tumblr (فتح في نافذة جديدة)اضغط للمشاركة على Pinterest (فتح في نافذة جديدة)انقر للمشاركة على Telegram (فتح في نافذة جديدة)انقر للمشاركة على WhatsApp (فتح في نافذة جديدة)معجب بهذه:إعجاب تحميل...

𞤐𞤀𞤐𞤁𞤌𞤂𞥆𞤀


𞤏𞤮𞤼𞤢 𞤮𞤲 𞤶𞤭𞤳𞥆𞤭𞤲𞤮𞤪 𞤬𞤮𞤼𞤢 𞤩𞤫𞤲 𞤱𞤢𞤯𞤵𞤩𞤫 𞤣𞤢𞤱𞤪𞤮 𞤲𞤺𞤮𞤲 𞤥𞤫𞤷𞥆𞤫 𞤥𞤵𞤲. 𞤅𞤮 𞤼𞤢𞤱𞤭𞥅 𞤳𞤮 𞤫 𞤯𞤵𞤲 𞤩𞤫 𞤱𞤵𞥅𞤪𞤭⹁ 𞤩𞤫 𞤺𞤫𞤪𞤢𞤴 𞤺𞤫𞤪𞤣𞤫𞤼𞤫𞥅𞤯𞤫 𞤬𞤮𞤨⹁ 𞤩𞤫 𞤪𞤫𞤱𞤢 𞤤𞤢𞥄𞤱𞤭 𞤯𞤭𞤲 𞤬𞤮𞤬 𞤲𞤮 𞤩𞤫 𞤸𞤭𞤧𞤭𞤲𞤭𞤪𞤢 𞤲𞤺𞤵𞥅𞤪𞤫𞥅 𞤥𞤢𞤩𞥆𞤫. 𞤀𞤲𞥆𞤣𞤫𞥅𞤶𞤭 𞤥𞤮𞤲 𞤱𞤮𞤲𞤢𞤼𞤢𞥄 𞤸𞤢𞥄𞤶𞤵 𞤥𞤢𞤩𞥆𞤫. 
𞤐𞤮 𞤱𞤮𞥅𞤣𞤭 𞤳𞤢 𞤥𞤫𞤲 𞤴𞤭𞤥𞤩𞤫⹁ 𞤩𞤫 𞤼𞤢𞤱𞤢𞤼𞤢 𞤧𞤮 𞤱𞤮𞤲𞤢𞥄𞤲𞤮 𞤲𞤺𞤮𞥅 𞤣𞤢𞤱𞤪𞤮⹁ 𞤩𞤫 𞤸𞤫𞤩𞤢𞤼𞤢𞥄𞤲𞤮 𞤳𞤮 𞤩𞤫 𞤸𞤵𞥅𞤱𞤢. 𞤀 𞤼𞤢𞤱𞤢𞤴 𞤳𞤮 𞤲𞤢𞥄𞤣𞤭 𞤩𞤫𞤲 𞤫 𞤣𞤢𞤱𞤪𞤮⹁ 𞤳𞤮 𞤲𞤣𞤫 𞤼𞤢𞤱𞤵𞤲𞤮𞥅 𞤩𞤫 𞤴𞤢𞤤𞤼𞤭𞤲𞤢𞥄𞤥𞤢 𞤫 𞤺𞤮𞤤𞥆𞤫 𞤥𞤢𞤤𞥆𞤢 𞤫𞤩𞤫 𞤯𞤢𞤩𞥆𞤵𞤣𞤫 𞤺𞤮𞤤𞥆𞤫. 𞤃𞤢𞥄𞤲𞤣𞤫 𞤥𞤢𞤩𞥆𞤫 𞤥𞤢𞤱𞤲𞤣𞤫 𞤲𞤣𞤫𞤲⹁ 𞤳𞤮 𞤱𞤢𞥄𞤧𞤫𞥅𞤣𞤫 𞤧𞤫𞤤𞥆𞤵𞤺𞤮𞤤 𞤬𞤭𞤲𞤣𞤫. 𞤑𞤮 𞤳𞤢 𞤸𞤢𞥄𞤶𞤵 𞤥𞤢𞤩𞥆𞤫 𞤺𞤢𞤧𞤢𞤼𞤢 𞤱𞤮𞥅⹁ 𞤳𞤮 𞤯𞤮𞤲 𞤩𞤫 𞤴𞤢𞤸𞤪𞤢𞤼𞤢. 𞤏𞤮𞤲𞤢𞥄 𞤲𞤣𞤭𞤥𞤵⹁ 𞤱𞤮𞤲𞤢𞥄 𞤳𞤮𞤲𞤺𞤮𞤤 𞤱𞤮𞥅𞤣𞤭 𞤳𞤮 𞤩𞤫 𞤣𞤢𞤪𞤢𞤲𞤭𞥅. 𞤏𞤮𞤲𞤢𞥄 𞤳𞤮 𞤐𞤢𞤬𞤢𞤼𞤢 𞤶𞤢𞤥𞤢𞥄 𞤮𞤲 𞤢𞥄𞤲𞤭𞤲𞤼𞤢 𞤩𞤫. 𞤒𞤭𞤥𞤩𞤫 𞤩𞤫𞤲 𞤤𞤢𞥄𞤼𞤢𞥄𞤲𞤢𞥄𞤳𞤭 𞤩𞤫⹁ 𞤧𞤮 𞤱𞤮𞤲𞤢𞥄 𞤳𞤮 𞤩𞤫 𞤸𞤵𞥅𞤱𞤼𞤮𞤪𞤢 𞤬𞤭𞥅 𞤲𞤮 𞤩𞤫 𞤸𞤫𞤬𞤼𞤭𞤪𞤢 𞤬𞤢𞥄𞤤𞤫 𞤥𞤢𞤩𞥆𞤫. 𞤇𞤫 𞤢𞥄𞤥𞤢𞤼𞤢𞥄 𞤸𞤢𞤴 𞤭𞤼𞥆𞤵𞤣𞤫 𞤴𞤭𞤥𞤩𞤫 𞤩𞤫𞤲 𞤧𞤢𞤣𞤢𞤳𞤢 𞤬𞤭𞥅 𞤲𞤮 𞤴𞤫𞤤𞤢 𞤥𞤢𞤩𞥆𞤫 𞤤𞤢𞥄𞤼𞤮𞤪𞤢. 𞤑𞤮 𞤩𞤫𞥅 𞤴𞤫𞥅𞤦𞤭 𞤭𞤲𞤣𞤫 𞤣𞤢𞤱𞤪𞤮 𞤸𞤢𞥄 𞤳𞤢 𞤼𞤢𞤱𞤢𞤼𞤢⹁ 𞤴𞤭𞤥𞤩𞤫 𞤲𞤵𞤲𞤯𞤵𞤩𞤫 𞤴𞤭𞤯𞤢𞥄 𞤸𞤢𞤴 𞤩𞤢𞤣𞤢𞤺𞤮𞤤 𞤣𞤢𞤱𞤪𞤮 𞤲𞤺𞤮𞤲 𞤶𞤮𞥅𞤲𞤭. 
𞤉 𞤸𞤭𞤲𞤤𞤫⹁ 𞤣𞤢𞤱𞤪𞤮 𞤳𞤮 𞤯𞤢𞤩𞥆𞤭𞤪𞤲𞤺𞤮 𞤫 𞤸𞤵𞤩𞤲𞤭𞤪𞤲𞤺𞤮 𞤤𞤢𞥄𞤥𞤵⹁ 𞤬𞤭𞥅 𞤲𞤮 𞤮𞤲𞤼𞤭𞤺𞤭 𞤱𞤢𞤤𞥆𞤭𞤪𞤢 𞤴𞤭𞤥𞤩𞤫 𞤩𞤫𞤲. 𞤑𞤮 𞤯𞤵𞤲 𞤱𞤢𞤯𞤭⹁ 𞤧𞤭 𞤣𞤢𞤱𞤪𞤮 𞤱𞤮𞤲𞤢𞥄 𞤥𞤫𞤷𞥆𞤫. 𞤐𞤣𞤫 𞤼𞤢𞤱𞤵𞤲𞤮𞥅 𞤥𞤫𞤷𞥆𞤫 𞤯𞤫𞤲 𞤬𞤮𞤨 𞤲𞤮 𞤺𞤢𞤧𞤢 𞤸𞤵𞥅𞤱𞤼𞤮𞤪𞤫𞥅𞤣𞤫 𞤫 𞤣𞤢𞤱𞤪𞤮. 𞤑𞤢𞤤𞤢 𞤳𞤢𞤣𞤭 𞤴𞤭𞤯𞤵𞤯𞤮⹁ 𞤲𞤮 𞤱𞤢𞥄𞤱𞤭 𞤵𞤳𞥆𞤢𞤣𞤫 𞤫 𞤣𞤢𞤱𞤪𞤮.
𞤏𞤮𞤲𞤭 𞤧𞤭 𞤳𞤮 𞤮𞤲 𞤻𞤢𞤱𞤲𞤣𞤮𞥅𞤩𞤫 𞤥𞤢𞤤𞥆𞤢 𞤤𞤢𞤦𞥆𞤮𞥅𞤩𞤫 𞤥𞤢𞥄 𞤸𞤫𞤩𞥆𞤭𞤼𞤮𞤼𞤮𞥅𞤩𞤫 𞤥𞤢𞥄𞤴𞤩𞤫⹁ 𞤧𞤭 𞤼𞤢𞤱𞤭𞥅 𞤼𞤵𞤲 𞤮𞤯𞤮𞤲 𞤶𞤮𞤺𞤭𞥅 𞤨𞤫𞤸𞤫 𞤫 𞤥𞤭𞥅𞤶𞤮 𞤳𞤮 𞤢𞤪𞤣𞤭𞤲𞤮𞤲⁏ 𞤮𞤯𞤮𞤲 𞤱𞤢𞥄𞤱𞤭 𞤱𞤢𞤯𞤵𞤣𞤫 𞤣𞤢𞤱𞤪𞤮. 𞤑𞤮𞤲𞤮 𞤧𞤭 𞤴𞤭𞤥𞤩𞤫 𞤩𞤫𞤲 𞤶𞤢𞤩𞤢𞤲𞤢𞥄𞤤𞤭 𞤮𞤲 𞤨𞤫𞤸𞤫 𞤥𞤮𞤲⹁ 𞤩𞤫 𞤧𞤵𞤩𞤭𞤳𞤫 𞤨𞤫𞤸𞤫 𞤱𞤮𞥅𞤼𞤩𞤫⹁ 𞤲𞤣𞤫𞤲 𞤳𞤮 𞤴𞤮 𞤮𞤲 𞤪𞤵𞤼𞥆𞤮 𞤫 𞤺𞤮𞤤𞥆𞤫 𞤥𞤮𞤲 𞤯𞤫 𞤱𞤮𞥅𞤱𞤵 𞤯𞤮𞤲 𞤸𞤵𞥅𞤱𞤵𞤣𞤫. 
𞤑𞤮 𞤦𞤮𞤲𞥆𞤢𞤲𞤭 𞤀𞤬𞤪𞤭𞤳𞤭⹁ 𞤳𞤮 𞤲𞤣𞤫 𞤼𞤢𞤱𞤲𞤮𞥅⹁ 𞤲𞤮 𞤸𞤫𞤲 𞤴𞤭𞤥𞤩𞤫⹁ 𞤩𞤫 𞤢𞤤𞤢𞥄 𞤸𞤢𞤴 𞤸𞤵𞥅𞤲𞤣𞤫 𞤳𞤮 𞤩𞤫 𞤸𞤵𞥅𞤱𞤢. 𞤏𞤮𞤲𞤢𞥄 𞤨𞤫𞤸𞤫 𞤯𞤫 𞤩𞤫 𞤸𞤵𞤲𞤮𞥅⹁ 𞤱𞤮𞤲𞤢𞥄 𞤲𞤦𞤢𞤱𞤳𞤭 𞤳𞤭 𞤩𞤫 𞤱𞤫𞥅𞤩𞤭𞤼𞤢 𞤦𞤢𞤲𞤽𞤫 𞤺𞤮𞥅. 𞤑𞤮 𞤧𞤢𞤦𞤵 𞤯𞤵𞤲 𞤧𞤮 𞤩𞤫 𞤸𞤢𞤩𞥆𞤭𞤼𞤮𞤪𞤭 𞤫 𞤣𞤢𞤱𞤪𞤮. 𞤑𞤮 𞤯𞤵𞤲 𞤱𞤢𞤯𞤭 𞤫𞤩𞤫 𞤭𞤲𞥆𞤭𞤼𞤮𞥅 “𞤣𞤢𞤱𞤪𞤮𞥅𞤩𞤫”. 𞤐𞤣𞤫 𞤼𞤢𞤱𞤲𞤮𞥅 𞤳𞤮 𞤫 𞤯𞤵𞤲⹁ 𞤩𞤫 𞤸𞤫𞤩𞤢𞤼𞤢𞥄 𞤲𞤺𞤵𞥅𞤪𞤫𞥅 𞤥𞤢𞤩𞥆𞤫. 
𞤐𞤮 𞤫 𞤥𞤢𞤩𞥆𞤫 𞤳𞤢𞤣𞤭⹁ 𞤴𞤭𞤥𞤩𞤫 𞤲𞤵𞤲𞥆𞤢𞤴𞤩𞤫 𞤬𞤫𞤸𞤪𞤫 𞤦𞤭𞤥𞤦𞤭⹁ 𞤬𞤭𞥅𞤤𞤮𞥅 𞤤𞤭𞤣𞥆𞤵 𞤲𞤣𞤫𞤲 𞤬𞤫𞤸𞤪𞤫 𞤳𞤭𞥅𞤳𞤭𞥅𞤯𞤫. 𞤖𞤢𞤲𞤣𞤫⹁ 𞤫𞤩𞤫 𞤣𞤢𞤪𞤼𞤮𞥅 𞤤𞤢𞥄𞤥𞤵⹁ 𞤶𞤢𞤲𞤺𞤮 𞤫𞤩𞤫 𞤴𞤭𞤤𞤼𞤢𞤲𞤢 𞤲𞤺𞤵𞤲 𞤤𞤢𞥄𞤥𞤵 𞤨𞤢𞤯𞤫. 𞤇𞤫 𞤧𞤢𞤯𞤲𞤢𞤼𞤢𞥄 𞤳𞤮 𞤩𞤫 𞤤𞤢𞥄𞤥𞤭𞤼𞤮𞤪𞤢 𞤬𞤭𞥅 𞤱𞤫𞥅𞤥𞤫𞤪𞤫 𞤥𞤢𞥄 𞤧𞤢𞤲𞤧𞤢𞤲𞤼𞤵𞤺𞤮𞤤 𞤥𞤢𞤩𞥆𞤫. 𞤐𞤮 𞤫 𞤥𞤢𞤩𞥆𞤫 𞤳𞤢𞤣𞤭⹁ 𞤱𞤮𞥅𞤼𞤩𞤫 𞤥𞤢𞤲𞤼𞤮𞤪𞤢𞤴𞤩𞤫 𞤣𞤵𞥅𞤩𞤭 𞤷𞤢𞤨𞥆𞤢𞤲𞤯𞤫⹁ 𞤯𞤭 𞤩𞤫 𞤬𞤫𞤰𞥆𞤭𞤲𞤭 𞤫𞤩𞤫 𞤱𞤫𞤥𞤦𞤭𞤪𞤢 𞤴𞤭𞤥𞤩𞤫 𞤩𞤫𞤲 𞤨𞤫𞤸𞤫 𞤥𞤫𞤸𞤫.
 
𞤈𞤫𞥅𞤲𞤮 𞤯𞤫𞤲 𞤫 𞤩𞤫𞤲 𞤱𞤢𞤯𞤵𞤩𞤫 𞤣𞤢𞤱𞤪𞤮 𞤥𞤫𞤷𞥆𞤫 𞤥𞤵𞤲.
 
𞤀 𞤶 𞤄𞤢𞤪𞤭


Alaa Android 8? Dhibbu dhoo
𞤑𞤮 𞤃𞤫𞥅𞤧𞤭𞥅⹁ 𞤢𞤪𞤶𞤢𞤲𞤼𞤭𞤲𞥆𞤢𞥄𞤶𞤮⹁ 𞤤𞤢𞤼𞤢𞤲𞤮𞥅𞤱𞤮 𞤄𞤢𞤪𞤧𞤫𞤤𞤮𞥅𞤲𞤢⹁ 𞤊𞤭𞥅𞤬𞤢𞥄 𞤧𞤵𞤩𞤭𞥅 𞤊𞤭𞤶𞤮𞥅𞤱𞤮 𞤸𞤭𞤼𞤢𞥄𞤲𞤣𞤫 𞥒𞥐𞥑𞥘-𞥒𞥐𞥑𞥙. 𞤊𞤭𞥅𞤬𞤢 𞤧𞤵𞤩𞤭 𞤥𞤮 𞤣𞤮𞤱 𞤈𞤮𞤲𞤢𞤤𞤣𞤮𞥅 𞤥𞤮 𞤔𞤭𞤾𞤫𞤲𞤼𞤭𞥅𞤧 𞤫 𞤜𞤭𞤪𞤶𞤭𞤤 𞤜𞤢𞤲 𞤔𞤭𞤳 𞤥𞤮 𞤂𞤭𞥅𞤾𞤫𞤪𞤨𞤵𞥅𞤤.

𞤃𞤫𞥅𞤧𞤭𞥅 𞤸𞤫𞤩𞤭𞥅 𞤣𞤵𞥅𞤩𞤭 𞥓𞥒⹁ 𞤳𞤮 𞤶𞤫𞥅𞤺𞤢𞤩𞤵𞤲 𞤯𞤵𞤲 𞤲𞤭𞥅⹁ 𞤮𞤥𞤮 𞤧𞤵𞤩𞤫𞥅𞤣𞤫 𞤤𞤢𞥄𞤼𞤢𞤺𞤮𞤤 𞤬𞤭𞤶𞤮𞥅𞤱𞤮 𞤸𞤭𞤼𞤢𞥄𞤲𞤣𞤫 𞤊𞤭𞥅𞤬𞤢𞥄 𞤮𞤲. 𞤑𞤮 𞤥𞤮𞤺𞥆𞤫𞤪𞤫 𞤥𞤢𞤳𞥆𞤮 𞤲𞤣𞤫𞤲⹁ 𞤤𞤢𞥄𞤼𞤭𞤲𞤮𞥅 𞤢𞤪𞤢𞤲𞤫𞤪𞤫 𞤲𞤣𞤫𞤲 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤉𞤧𞤨𞤢𞥄𞤻𞤢. 𞤑𞤮𞤲𞤮 𞤳𞤢 𞤬𞤮𞥅𞤤𞤮𞤼𞤭𞤪𞤮 𞤥𞤮𞤺𞥆𞤫 𞤥𞤢𞤱𞤯𞤫 𞤉𞤪𞤮𞥅𞤨⹁ 𞤂𞤭𞥅𞤾𞤫𞤪𞤨𞤵𞥅𞤤 𞤩𞤫 𞤉𞤲𞤺𞤫𞤤𞤫 𞤴𞤢𞤤𞤼𞤭𞤲𞥆𞤮 𞤄𞤢𞤪𞤧𞤫𞤤𞤮𞥅𞤲𞤢 𞤤𞤢𞤱⹁ 𞤲𞤣𞤫 𞤩𞤫 𞤨𞤭𞤴𞤵𞤲𞤮𞥅𞤩𞤫 𞤳𞤵𞥅𞤤𞤫 𞥔 𞤳𞤢 𞤪𞤵𞤼𞥆𞤢𞤲𞤣𞤫.
Alaa Android 8? Dhibbu dhoo
𞤑𞤮 𞤁𞤭𞤣𞤭𞤴𞤫𞥅 𞤅𞤭𞥅𞤧 𞤱𞤮𞤲𞤭 𞤮𞤲 𞤥𞤮 𞤸𞤭𞤤𞤲𞤭𞤲𞤢𞥄𞤩𞤫 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤩𞤫𞤲 𞤧𞤵𞤩𞤭𞥅 𞤬𞤭𞥅 𞤫𞤤𞤼𞤵𞤺𞤮𞤤 𞤥𞤮𞤺𞥆𞤫𞤪𞤫 𞤘𞤭𞤲𞤫 𞤢𞤲𞤣𞤭𞤪𞤢𞥄𞤲𞤣𞤫 𞤅𞤭𞤤𞤭𞥅 𞤐𞤧𞤧𞥆𞤭𞤴𞤮𞤲𞤢𞤤. 𞤁𞤭𞥅𞤣𞤭𞤴𞤫𞥅 𞤅𞤭𞥅𞤧 𞤳𞤮 𞤬𞤢𞤪𞤢𞤲𞤧𞤢𞥄𞤶𞤮 𞤥𞤮 𞤣𞤵𞥅𞤩𞤭 𞥖𞥕. 𞤑𞤮 𞤳𞤢𞤲𞤳𞤮 𞤱𞤮𞤲𞥆𞤮𞥅 𞤫𞤤𞤼𞤮𞥅𞤱𞤮 𞤥𞤮𞤺𞥆𞤫𞤪𞤫 𞤚𞤮𞤺𞤮 𞤲𞤣𞤫𞤲. 𞤑𞤮 𞤃𞤮𞤪𞤭𞥅𞤧 𞤮 𞤧𞤢𞤳𞥆𞤭𞤼𞤭𞥅 𞤫𞤤𞤼𞤵𞤣𞤫.

𞤌𞤥𞤮 𞤤𞤮𞤲𞤼𞤢𞥄𞤣𞤫 𞤆𞤮𞥅𞤤 𞤆𞤵𞤼 𞤸𞤮𞥅𞤪𞤫 𞤅𞤭𞤤𞤭𞥅 𞤐𞤢𞤧𞥆𞤭𞤴𞤮𞤲𞤢𞤤 𞤬𞤭𞥅 𞤣𞤵𞥅𞤩𞤭 𞤼𞤢𞤼𞤭. 𞤆𞤮𞥅𞤤 𞤆𞤵𞤼 𞤴𞤮𞥅𞤬𞤢𞤲𞤮 (𞤭𞤼𞥆𞤢𞤲𞤮) 𞤸𞤮𞥅𞤪𞤫 𞤬𞤫𞤣𞥆𞤫 𞤘𞤭𞤲𞤫 𞤲𞤣𞤫𞤲 𞤦𞤢𞤯𞤼𞤢𞤲𞤫 𞤬𞤮𞥅𞤤𞤮𞤼𞤭𞤪𞤮 𞤤𞤫𞤴𞤯𞤫 𞤀𞤬𞤪𞤭𞤳𞤢𞥄 𞤱𞤢𞤯𞤵𞤲’𞤺𞤮 𞤉𞥅𞤶𞤭𞤨𞤼 (𞤃𞤭𞤧𞤭𞤪𞤢) 𞤫 𞤲𞤣𞤫𞥅 𞤸𞤭𞤼𞤢𞥄𞤲𞤣𞤫 𞥒𞥐𞥑𞥙. 𞤉 𞤲𞤺𞤮𞤲 𞤬𞤮𞥅𞤤𞤮𞤼𞤭𞤪𞤮 𞤯𞤮𞤲⹁ 𞤘𞤭𞤲𞤫 𞤴𞤢𞤤𞤼𞤭𞤲𞤢𞤲𞤮 𞤤𞤢𞤱. 𞤉 𞤸𞤮𞥅𞤪𞤫 𞤯𞤵𞤲⹁ 𞤆𞤮𞥅𞤤 𞤆𞤵𞤼 𞤲𞤮 𞤧𞤭𞤳𞥆𞤭𞤼𞤮𞤪𞤢𞥄 𞤲𞤺𞤫𞥅𞤲𞤢𞥄𞤪𞤭 𞤫 𞤦𞤮𞤲𞥆𞤫𞤪𞤫 𞤸𞤢𞤤𞤣𞤭𞥅𞤺𞤢𞤤. 𞤅𞤢𞤦𞤵 𞤯𞤵𞤲 𞤬𞤮𞤬⹁ 𞤮𞤥𞤮 𞤸𞤢𞤯𞤢𞥄 𞤫 𞤳𞤢𞤤𞤢 𞤳𞤮 𞤴𞤮𞤱𞤭𞤼𞤭𞥅 𞤫 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤲𞤣𞤫𞤪 𞤤𞤫𞤴𞤣𞤭 𞤘𞤭𞤲𞤫.
𞤑𞤮𞤲𞤮 𞤲𞤮𞤲⹁ 𞤱𞤮𞤲𞤢𞥄 𞤣𞤮𞥅 𞤮𞥅 𞤤𞤮𞤲𞤼𞤮 𞤥𞤢𞤳𞥆𞤮 𞤩𞤵𞤪𞤮𞤪𞤭. 𞤅𞤢𞤦𞤵𞤲𞤢 𞤁𞤭𞤣𞤭𞤴𞤫𞥅 𞤅𞤭𞥅𞤧⹁ 𞤳𞤮 𞤪𞤢𞤯𞤢𞤲𞤮𞥅𞤯𞤮 𞤸𞤮𞥅𞤪𞤫 𞤥𞤮𞤺𞥆𞤫𞤪𞤫 𞤃𞤮𞤪𞤭𞥅𞤧 𞤲𞤣𞤫𞤲⹁ 𞤮 𞤬𞤢𞤱𞤢𞥄 𞤳𞤢𞤣𞤭 𞤴𞤮𞤩𞤵𞤺𞤮𞤤 𞤣𞤢𞤤𞤢($) 𞥒𞥐𞥐𞥐.
𞤑𞤮 𞤮𞤲⹁ 𞤩𞤫𞥅 𞤸𞤢𞤤𞤬𞤭𞤲𞤢𞥄𞤩𞤫 𞤤𞤢𞤼𞤮-𞤥𞤵𞤤𞥆𞤫𞤪𞤫 𞤧𞤵𞤩𞤭𞥅 𞤫 𞤸𞤮𞥅𞤪𞤫 𞤲𞤮 𞤱𞤮𞥅𞤣𞤵𞤲𞤮𞥅 𞤦𞤵𞤴 𞤬𞤢𞥄𞤤𞤢𞥄𞤩𞤫 𞤫𞤤𞤼𞤵𞤣𞤫 𞤅𞤭𞤤𞤭𞥅 𞤐𞤢𞤧𞥆𞤭𞤴𞤮𞤲𞤢𞤤. 𞤐𞤮 𞤼𞤢𞤱𞤢𞤲𞤮𞥅 𞤫 𞤩𞤫𞤲⹁ 𞤺𞤭𞤲𞤫𞤲𞤢𞥄𞤩𞤫 𞤤𞤢𞤼𞤢𞤥𞤩𞤫 𞤘𞤭𞤲𞤫 𞤳𞤮 𞤲𞤫𞥅𞤩𞤭.
𞤘𞤭𞤲𞤫 𞤬𞤵𞤯𞥆𞤭𞤼𞤮𞤼𞤮 𞤤𞤢𞤼𞤵𞤺𞤮𞤤 𞤲𞤺𞤮𞤲 
𞤻𞤢𞤤𞤲𞤣𞤫 𞥑𞥑 𞤔𞤮𞤤𞤢𞤤 (𞤐𞤮𞥅𞤬𞤢𞤥𞤦𞤵𞤪) 𞥒𞥐𞥑𞥙 𞤬𞤭𞥅 𞤬𞤮𞥅𞤤𞤮𞤼𞤭𞤪𞤮 𞤥𞤢𞤱𞤲𞤺𞤮 𞤀𞤬𞤪𞤭𞤳𞤭 𞤅𞤢𞥄𞤼𞤭𞥅𞤲𞤺𞤮 𞥒𞥐𞥒𞥑. 𞤊𞤭𞥅 𞤲𞤺𞤮𞤲 𞤬𞤮𞥅𞤤𞤮𞤼𞤭𞤪𞤮⹁ 𞤘𞤭𞤲𞤫 𞤲𞤮 𞤸𞤢𞤬𞤭𞤣𞤢𞥄 𞤫 𞤃𞤢𞤤𞤭⹁ 𞤐𞤢𞤥𞤭𞥅𞤦𞤭𞤴𞤢𞥄 𞤳𞤢𞤻𞤵𞤲 𞤫 𞤂𞤢𞤦𞤭𞤪𞤭𞤴𞤢𞥄 𞤫 𞤕𞤢𞥄𞤣.
Si vous n’avez pas Android 8, cliquez ici
𞤐𞤣𞤫 𞤫𞤩𞤫 𞤱𞤫𞤤𞤧𞤭𞤲𞤣𞤭𞤲𞤭𞤪𞤢 𞤫𞤲 𞤣𞤢𞤱𞤪𞤮 𞤫 𞤣𞤭𞥅𞤧𞤮𞤲’𞤣𞤭𞤪𞤢𞤤 𞤸𞤮𞥅𞤪𞤫 𞤥𞤫𞤸𞤪𞤫⹁ 𞤫𞤩𞤫 𞤶𞤮𞤳𞥆𞤭⹁ 𞤫𞤩𞤫 𞤱𞤢𞤲𞤼𞤢 𞤤𞤫𞤴𞤯𞤫 𞤥𞤫𞤲 𞤯𞤫𞤲. 𞤊𞤫𞤱𞤲𞤣𞤮 𞤳𞤢 𞤸𞤭𞤤𞤲𞤭 𞤯𞤫𞤲 𞤯𞤮𞤲 𞤱𞤫𞤲𞤶𞤮𞤲’𞤣𞤭𞤪𞤮⹁ 𞤩𞤫 𞤺𞤢𞤴𞤲𞤭𞥅 𞤴𞤫𞥅𞤴𞤵𞤣𞤫 𞤧𞤫𞤸𞤪𞤫 𞤐𞤭𞤥𞤦𞤢𞥄 𞤲𞤣𞤫𞤲. 𞤉𞤩𞤫 𞤧𞤢𞥄𞤼𞤭𞤲𞤭 𞤳𞤢𞤣𞤭 𞤴𞤫𞥅𞤴𞤵𞤺𞤮𞤤 𞤅𞤭𞤥𞤢𞤲𞤣𞤵 𞤫 𞤯𞤫𞥅 𞤦𞤢𞥄𞤤𞤯𞤫.
𞤐𞤣𞤭𞤺𞤢 𞤮 𞤤𞤢𞥄𞤥𞤭𞥅⹁ 𞤀𞤤𞤬𞤢𞥄 𞤑𞤮𞤲𞤣𞤫 𞤲𞤮 𞤱𞤭𞤢 𞤫𞤲 𞤱𞤮𞤲𞤣𞤫 𞤳𞤮 𞤣𞤫𞤥𞤢𞤤 𞤩𞤢𞤲𞤼𞤢𞤼𞤢 𞤤𞤫𞤴𞤣𞤭. 𞤉 𞤖𞤭𞤲𞤮 𞤤𞤫⹁ 𞤢𞤣𞤮 𞤮 𞤤𞤢𞥄𞤥𞤢𞥄𞤣𞤫⹁ 𞤘𞤭𞤲𞤫 𞤳𞤮 𞤼𞤮𞥅𞤲𞤶𞤭 𞤣𞤵𞤦𞤵𞥅𞤶𞤫 𞥑𞥕 𞤤𞤫𞤴𞤣𞤭 𞤬𞤵𞤺𞤢𞤲 𞤴𞤫𞥅𞤴𞤢𞤴𞤲𞤮𞥅. 𞤑𞤮𞤲𞤮 𞤶𞤮𞥅𞤲𞤭⹁ 𞤤𞤢𞥄𞤥𞤯𞤮 𞤮𞤲 𞤳𞤮 𞤱𞤢𞤧𞤮𞤪𞤼𞤢⹁ 𞤳𞤮 𞤼𞤮𞥅𞤲𞤶𞤭 𞤣𞤵𞤦𞤵𞥅𞤶𞤫 𞥖𞥐 𞤬𞤵𞤺𞤢𞤲 𞤴𞤢𞤤𞤼𞤢𞤴 𞤯𞤵𞤲 𞤘𞤭𞤲𞤫 𞤸𞤭𞤼𞤢𞥄𞤲𞤣𞤫 𞤳𞤢𞤤𞤢. 𞤖𞤮𞤤 𞤼𞤮 𞤲𞤢𞤬𞤮𞥅𞤪𞤫 𞤯𞤵𞤲 𞤱𞤮𞤲𞤭؟ 𞤏𞤮𞤲𞤢𞥄 𞤤𞤢𞥄𞤱𞤭 𞤥𞤮𞤰𞥆𞤭⹁ 𞤱𞤮𞤲𞤢𞥄 𞤲𞤣𞤭𞤴𞤢𞤲 𞤤𞤢𞥄𞤩𞤵𞤯𞤢𞤲⹁ 𞤱𞤮𞤲𞤢𞥄 𞤤𞤫 𞤳𞤢𞤣𞤭 𞤷𞤢𞤸𞤫 𞤤𞤢𞥄𞤩𞤵𞤯𞤫. 
𞤘𞤭𞤤𞤢 𞤮 𞤤𞤢𞥄𞤥𞤭𞥅⹁ 𞤣𞤵𞤽𞤢𞤴𞤫𞥅𞤶𞤭 𞤳𞤫𞥅𞤱𞤵𞤯𞤭 𞤶𞤮𞤺𞤲𞤢𞥄𞤥𞤢 𞤴𞤭𞤥𞤩𞤫 𞤯𞤵𞥅𞤯𞤵𞤩𞤫 𞤬𞤭𞥅 𞤴𞤢𞤤𞤼𞤭𞤲𞤺𞤮𞤤 𞤶𞤢𞤱𞤤𞤫 𞤤𞤫𞤴𞤣𞤭 𞤲𞤣𞤭𞤲. 𞤑𞤮𞤲𞤮 𞤯𞤵𞤲 𞤸𞤢𞤯𞤢𞥄𞤤𞤭 𞤼𞤢𞤥𞤨𞤫𞤪𞤫 𞤲𞤣𞤫𞤲 𞤲𞤮 𞤼𞤢𞤦𞤭𞤼𞤭 𞤫 𞤤𞤫𞤴𞤣𞤭 𞤲𞤣𞤭𞤲. 𞤑𞤮 𞤴𞤮𞤺𞤢𞥄𞤩𞤫 𞤼𞤢𞤲 𞤸𞤵𞤩𞤭𞤼𞤵𞤩𞤫 𞤤𞤢𞥄𞤥𞤵 𞤲𞤺𞤵𞤲 𞤱𞤮𞤲𞤭 𞤲𞤢𞤬𞤭𞤼𞤮𞤪𞤣𞤫 𞤯𞤫𞥅 𞤶𞤢𞤱𞤤𞤫. 
𞤑𞤮 𞤳𞤢𞤥𞤩𞤫 𞤳𞤢𞤣𞤭 𞤸𞤢𞤩𞥆𞤭𞥅 𞤱𞤮𞤲𞤣𞤫 𞤣𞤮𞤧𞤼𞤫𞤪𞤫 𞤲𞤣𞤫𞤲 𞤥𞤢𞤤𞥆𞤢 𞤧𞤢𞤪𞤭𞤴𞤢 𞤥𞤢𞤱𞤳𞤢 𞤳𞤢𞤲 𞤱𞤢𞤴𞤤𞤫𞤼𞤫 𞤬𞤭𞥅 𞤲𞤮 𞤀𞤤𞤬𞤢𞥄 𞤑𞤮𞤲𞤣𞤫 𞤸𞤫𞤣𞥆𞤮𞤪𞤢 𞤳𞤢 𞤤𞤢𞥄𞤥𞤵 𞤫 𞤬𞤭𞥅 𞤲𞤮 𞤺𞤫𞤯𞤼𞤢𞥄𞤲𞤯𞤫 (𞤫𞤲𞤼𞤫𞤪𞤫𞥅𞤶𞤭) 𞤥𞤢𞤩𞥆𞤫 𞤣𞤢𞤯𞤭𞤪𞤢. 𞤑𞤮𞤲𞤮 𞤻𞤢𞤤𞤲𞤣𞤫 𞤩𞤫 𞤢𞤲𞤣𞤭 𞤱𞤮𞤲𞤣𞤫 𞤯𞤵𞤲 𞤢𞤤𞤢𞥄 𞤤𞤢𞥄𞤼𞤢𞥄𞤣𞤫⹁ 𞤩𞤫 𞤼𞤢𞤱𞤫𞤼𞤫 𞤫 𞤢𞤣𞤮𞤼𞤮𞥅𞤩𞤫 𞤱𞤮𞤨𞥆𞤵𞤣𞤫 𞤲𞤣𞤫𞤲 𞤬𞤫𞤸𞤪𞤫 𞤬𞤭𞥅 𞤲𞤮 𞤩𞤫 𞤸𞤫𞤩𞤭𞤪𞤢 𞤶𞤮𞤲𞤣𞤫 𞤳𞤢 𞤤𞤮𞤲𞤼𞤮𞤼𞤮𞥅𞤩𞤫 𞤩𞤫𞤲. 𞤑𞤮⹁ 𞤲𞤮 𞤸𞤢𞥄𞤶𞤵 𞤥𞤢𞤩𞥆𞤫 𞤺𞤢𞤧𞤭𞤪𞤢 𞤼𞤢𞤲 𞤩𞤫 𞤸𞤭𞤤𞤲𞤭𞥅⹁ 𞤱𞤮𞤲𞤢𞥄 𞤳𞤮 𞤲𞤢𞤬𞤢𞤼𞤢 𞤤𞤫𞤴𞤣𞤭 𞤲𞤣𞤭𞤲 𞤥𞤢𞥄𞤨𞤭𞤲𞤭 𞤩𞤫.  
𞤑𞤮 𞤳𞤢𞤬𞤺𞤢𞤤 (𞤳𞤮𞤥𞤨𞤢𞤻𞤭𞥅) 𞤱𞤭𞤫𞤼𞤫𞥅𞤲𞤺𞤢𞤤 HPX⹁ 𞤲𞤺𞤢𞤤 𞤶𞤫𞤴𞤭 𞤯𞤵𞤲 𞤈𞤮𞤦𞤫𞥅𞤪 𞤊𞤪𞤭𞤣𞤤𞤢𞤲𞤣⹁ 𞤳𞤢𞤲𞤢𞤣𞤢𞥄𞤶𞤮⹁ 𞤱𞤮𞤲𞤭 𞤳𞤮 𞤧𞤮𞥅𞤣𞤭𞤼𞤭 𞤅𞤫𞤸𞤪𞤫 𞤐𞤭𞤥𞤦𞤢𞥄 𞤲𞤣𞤫𞤲. 𞤉 𞤲𞤣𞤫𞤪 𞤬𞤮𞤼𞥆𞤭𞥅𞤺𞤢𞤤 𞤥𞤢𞤩𞥆𞤫⹁ 𞤘𞤭𞤲𞤫 𞤳𞤮 𞥑𞥕% 𞤸𞤫𞤩𞤢𞤼𞤢. 𞤑𞤢𞤬𞤺𞤢𞤤 𞤲𞤺𞤢𞤤 𞤸𞤫𞤣𞥆𞤮𞤣𞤢 𞤫 𞥘𞥕%. 𞤑𞤮 𞤯𞤵𞤲 𞤬𞤭𞤪𞤼𞤭⹁ 𞤧𞤭 𞤶𞤢𞤱𞤤𞤫 𞤐𞤭𞤥𞤦𞤢𞥄 𞤯𞤫𞤲 𞤱𞤢𞤯𞤢𞥄𞤥𞤢 𞤺𞤫𞤩𞤫 𞤧𞤢𞤨𞥆𞤮 (𞥑𞥐)⹁ 𞤺𞤭𞤲𞤫 𞤳𞤮 𞤺𞤫𞤩𞤢𞤤 𞤺𞤮𞥅𞤼𞤢𞤤 𞤫 𞤬𞤫𞤷𞥆𞤫𞤪𞤫 𞤸𞤫𞤲𞤣𞤮𞤼𞤮𞥅⹁ HPX 𞤸𞤫𞤲𞤣𞤮𞥅 𞤺𞤫𞤩𞤫 𞤶𞤫𞥅𞤼𞤢𞤼𞤭 𞤫 𞤬𞤫𞤷𞥆𞤫𞤪𞤫. 
𞤔𞤢𞤱𞤣𞤭 𞤅𞤫𞤸𞤪𞤫 𞤐𞤭𞤥𞤦𞤢 𞤲𞤣𞤫𞤲⹁ 𞤱𞤮𞤲𞤢𞥄 𞤲𞤶𞤢𞤲𞤣𞤭 𞤼𞤵𞤲. 𞤐𞤮 𞤫 𞤲𞤣𞤫𞥅 𞤧𞤫𞤸𞤪𞤫 𞤳𞤵𞤤𞥆𞤫 𞤫 𞤨𞤵𞤯𞤭 𞤳𞤮 𞤴𞤭𞤫𞤼𞤢𞥄𞤳𞤫 𞤸𞤢𞤴 𞤲𞤮𞤳𞥆𞤵. 𞤏𞤢𞤲𞤮 𞤦𞤢𞥄𞤯𞤭 𞤼𞤮𞤳𞥆𞤢𞤴𞤯𞤭 𞤫𞤲𞤯𞤢𞤲⹁ 𞤳𞤢𞤻𞤵𞤲 𞤫 𞤨𞤢𞥄𞤦𞤭 𞤥𞤢𞤤𞥆𞤢 𞤼𞤮𞤼𞤭𞥅𞤶𞤭 𞤶𞤭𞤦𞤭𞤲𞤢𞤴𞤯𞤭. 𞤍𞤭𞥅 𞤨𞤢𞥄𞤦𞤭 𞤯𞤮𞥅 𞤶𞤮𞥅𞤪𞤢𞤼𞤢𞥄 𞤦𞤮𞥅𞤬𞤮 𞤱𞤢𞤲𞤮 𞤼𞤮𞤼𞤭𞥅𞤶𞤭 𞤸𞤫𞤣𞥆𞤭𞥅𞤯𞤭 𞤯𞤭𞤲. 𞤑𞤮 𞤯𞤵𞤲 𞤱𞤢𞤯𞤭 𞤧𞤭 𞤐𞤭𞤥𞤦𞤢𞥄 𞤲𞤮 𞤼𞤢𞤱𞤢𞥄 𞤫 𞤲𞤣𞤮𞤲𞤣𞤭 𞤢𞤣𞤵𞤲𞤢𞤴𞤢𞤲𞤳𞤮𞥅𞤪𞤭 𞤋𞤲𞤫𞤧𞤳𞤮𞥅 𞤲𞤣𞤭𞤲. 𞤅𞤭 𞤬𞤫𞤤𞥆𞤮 𞤲𞤺𞤮𞤲 𞤶𞤢𞤧𞤢𞥄𞤥𞤢⹁ 𞤯𞤫𞤲 𞤳𞤵𞤤𞥆𞤫 𞤫 𞤯𞤭𞤲 𞤨𞤵𞤯𞤭 𞤬𞤮𞤨⹁ 𞤴𞤫𞥅𞤦𞤮𞤼𞤮.
𞤑𞤵𞤯𞤮𞤤 𞤀𞤦𞤣𞤵𞤤𞤢𞥄𞤸𞤭 𞤔 𞤄𞤢𞤪𞤭
